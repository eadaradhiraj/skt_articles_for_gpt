धारावाहिकी गीताप्रश्नोत्तरी
(प्रथमोऽध्यायः)
यदा कौरवपाण्डवयोर्मध्ये भूमिविषयकं दायभागं निमित्तीकृत्य युद्धं निश्चितं जातं तदा उभयपक्षीयाः धर्मस्थाने कुरुक्षेत्रे सशस्त्रं, सरोषञ्च सम्मिलिताः अभवन् । जन्मान्धः धृतराष्ट्रः युद्धभूमौ कस्मिन् समये किं प्रवृत्तं स्यादिति युद्धवार्तां दिव्यदृष्टिं प्राप्तवतः सञ्जयात् श्रुतवान् आसीत् । कौरवपक्षीयाः दुष्टमतयः, आततायिनः च आसन्, परन्तु पाण्डवाः धर्मपरायणाः, महात्मानः च । तद्युद्धं धर्माधर्मयोः मध्ये प्रवृत्तं युद्धमिति वक्तुं शक्यते । धृतराष्ट्रः सद्यः युद्धवार्ता का इति व्याकुलतया सञ्जयं पृच्छति, सञ्जयः च व्यासदेवेन प्रदत्तया दृष्ट्या तद्युद्धदृश्यं पश्यन् तस्मै उत्तरं ददाति इत्ययमेव क्रमः प्रावर्तत तयोर्मध्ये ।
धृतराष्ट्रः - सञ्जय ! ते युयुत्सवः  मत्पुत्राः, पाण्डुपुत्राः च कुरुक्षेत्रे समवेताः सन्तः इदानीं कि कुर्वन्तः सन्ति, कथय ।
सञ्जयः - महाराज ! अस्मिन् समये भवत्पुत्रः दुर्योधनः व्यूहाकारे स्थितां पाण्डवसेनां सम्यग् वीक्ष्य द्रोणाचार्यगुरोः समीपं गतवान्, उक्तवान् च - आचार्य ! तव बुद्धिमता शिष्येण धृष्टद्युम्नेन व्यूहरचनया संस्थितं महत् सैन्यबलं पश्य इति ।
आचार्यः - कान् पश्यानि, दुर्योधन ?
दुर्योधनः - पाण्डुपुत्राणाम् अस्यां सेनायां महतः शूरवीरान् पश्य, येषां हस्ते महान्ति धनूंषि विराजन्ते, एते सर्वे  भीमसमानाः बलवन्तः सन्ति । युयुधानः, राजा विराट्, महारथी द्रुपदः, धृष्टकेतुः, चेकितानः, पराक्रमी काशिराजः चेति एते युद्धकलायाम् अर्जुनसमानाः सन्ति । अन्यच्च, पुरुजित्, कुन्तिभोजः च एतौ द्वौ भ्रातरौ अपि स्तः । एवमेव नरेषु श्रेष्ठः शैब्यः, पराक्रमी युधामन्युः, बलवान् उत्तमौजाः चैते सन्ति । तथैव सुभद्रापुत्रः अभिमन्युः, द्रौपदेयाः पञ्चपुत्राश्च विराजन्ते । एते सर्वे हि महारथाः एव सन्ति ।
आचार्यः - आं, ते पाण्डवपक्षीयाः शूरवीराः तु मया दृष्टाः, परन्तु अस्माकं सेनायां चेत् के के सन्ति ?
दुर्योधनः - आचार्यवर्य ! अस्माकं सेनायामपि विशेषाः पुरुषाः सन्ति । स्वयं त्वं गुरुदेवः असि, एवं पितामहः भीष्मः, कर्णः, युद्धवीरः कृपाचार्यः, अश्वत्थामा, विकर्णः, भूरिश्रवाः चैते सन्ति । तथैव अन्येऽपि बहवः शूरवीराः अस्माकं पक्षे सन्ति । ते सर्वेऽपि मदर्थे जीवनसमर्पिताः, युद्धार्थं सन्नद्धाः, युद्धकलायां च निपुणाः सन्तीति । (क्रमशः)
-- नारदः ।
धारावाहिकी गीताप्रश्नोत्तरी
धृतराष्ट्रः - उभयोः सेनयोः शूरवीरान् गुरवे प्रदर्श्य, ततः दुर्योधनः किं कृतवान् सञ्जय ?
सञ्जयः - दुर्योधनः मनसि एव अचिन्तयत् यत् 'पाण्डवसेनायाः अपेक्षया अस्मत्सेना किञ्चिद् दुर्बला इव भाति । यतोहि उभयपक्षपातिना भीष्मेण अभिरक्षिता अस्माकं सेना पाण्डवसेनां विजेतुम् अपर्याप्ता, असमर्था चैवास्ति । परन्तु भीमेन अभिरक्षिता सा पाण्डवसेना अस्माकं सेनां विजेतुं पर्याप्ता, समर्था च दृश्यते' इति । 
धृतराष्ट्रः - एवं विचारणायाः अनन्तरं दुर्योधनेन किं कृतं सञ्जय ?
सञ्जयः - राजन् ! भीष्मः, द्रोणश्च एतौ उभयपक्षपातिनौ स्तः इति दुर्योधनः पूर्वमेव जानाति स्म । अतः सः तौ प्रसादीकर्तुं, वञ्चनया युद्धे प्रेरयितुञ्च स्वकीयान् शूरविरान् उद्दिश्य एवम् उद्घोषयन् अस्ति - 'भवन्तः सर्वेषु अयनेषु दृढतया स्थिताः सन्तः पितामहं भीष्मं सर्वतोभावेन रक्षन्तु' इति ।
धृतराष्ट्रः - तदनन्तरं तत्र किं जातं सञ्जय ?
सञ्जयः - निजरक्षावार्तां श्रुत्वा पितामहः भीष्मः दुर्योधनस्य प्रह्लादनार्थं सहसा सिंहवद् गर्जनं कृत्वा स्वशङ्खम् उच्चैः निनादितवान् ।
धृतराष्ट्रः - भीष्मस्य शङ्खनादस्य अनन्तरं किम् अभूत् ?
सञ्जयः - पितामहः भीष्मस्तु दुर्योधनस्य प्रसादनार्थमेव शङ्खं निनादितवान् आसीत्, परन्तु कौरवसैनिकाः तु तद्युद्धारम्भस्य घोषणां हि अमन्यन्त । अतः भीष्मस्य शङ्खध्वनिं श्रुत्वा सर्वैः स्वकीयाः शङ्खाः, भैर्यः, पणवाः, मृदङ्गाः च इत्येतानि वाद्यानि निनादितानि अभवन् । तेन निनादकार्येण सः मिश्रितध्वनिः तुमुलः, भयङ्करश्च सञ्जातोऽस्ति ।
धृतराष्ट्रः - यदा कौरवपक्षीयैः वाद्यानि निनादितानि, तदा किमभूत् सञ्जय ?
सञ्जयः - यद्यपि एकपक्षीयस्य वाद्येषु निनादितेषु अपरपक्षीयस्य अपि वाद्यानि नादनोचितानि एव आसन्, तथापि तस्यै पाण्डवसेनायै न केनापि आज्ञा दत्ता । एवञ्चेदपि श्वैतैः हयैः युक्ते महति रथे स्थितवन्तौ भगवान् श्रीकृष्णः पाञ्चजन्यनामकं शङ्खम्, एवञ्च अर्जुनः देवदत्तनामकं शङ्खम् उच्चैः निनादितवन्तौ । तदनन्तरं भीमः पौण्ड्रनामकं, युधिष्ठिरः अनन्तविजयनामकं, नकुलः सुघोषनामकं, सहदेवः मणिपुष्पकनामकं च स्वीयं स्वीयं शङ्खं ते निनादितवन्तः इति ।
(अनुवर्तिष्यते)
-- नारदः ।
धारावाहिकी गीताप्रश्नोत्तरी
धृतराष्ट्रः - सञ्जय ! तत्रत्याः अन्ये अपि शङ्खादिवाद्यानि निनादितवन्तः किम् ?
सञ्जयः - आं, राजन् ! पाण्डवपक्षीयः महाधनुष्मान् काशिराजः, अजेयः सात्यकिः, राजा द्रुपदः, द्रौपदेयाः पञ्चपुत्राः, महाबाहुः सुभद्रापुत्रः अभिमन्युश्च इत्येते अपि स्वशङ्खान् उच्चैः दध्मुः ।
धृतराष्ट्रः - पाण्डवपक्षीयाणां तस्य शङ्खध्वनेः परिणामः कः जातः?
सञ्जयः - पाण्डवसेनया निनादितः सः शङ्खध्वनिः अत्यन्तं भयङ्करः आसीत्, आकाशे, पृथ्व्याञ्च सर्वत्र सः व्यापकः अभवत् । सः ध्वनिः अन्यायपूर्वकं राज्यम् अपहर्तुम् उद्यतानां कौरवाणां हृदयाणि व्यदारयत् ।
धृतराष्ट्रः - शङ्खादिवाद्यानां निनादनानन्तरं पाण्डवैः किं कृतं सञ्जय ? उच्यताम् ।
सञ्जयः - हे राजन् ! शङ्खादीनां निनादनानन्तरं युद्धारम्भावसरे च भवत्सम्बन्धिनः तान् कौरवान् वीक्ष्य कपिध्वजः अर्जुनः धनुरुद्यम्य हृषिकेशं श्रीकृष्णम् एतद्वचनम् उक्तवान् ।
धृतराष्ट्रः - किं वचनं तत् ? शीघ्रं वद ।
अर्जुनः - हे अच्युत ! उभयोः सेनयोर्मध्ये मम रथं स्थापय ।
श्रीकृष्णः - किमर्थं स्थापयाम्यहम् अर्जुन, रथमेतत् उभयोः सेनयोर्मध्ये ?
अर्जुनः - मया कैः सह योद्धव्यम् इति अस्मिन् सङ्ग्रामोद्यमे स्थितान् योद्धुकामान् शूरवीरान् सम्यक् पश्येयम् अहम् । अस्मिन् रणे दुर्योधनस्य प्रियङ्करान्, तान् समवेतान् राज्ञः अपि पश्येयम् ।
धृतराष्ट्रः - एवम् अर्जुने उक्ते भगवता श्रीकृष्णेन किं कृतं सञ्जय ?
सञ्जयः - राजन् ! जितनिद्रेण अर्जुनेन एवमुक्ते सति अन्तर्यामी भगवान् श्रीकृष्णः पितामहभीष्मस्य, द्रोणाचार्यस्य सर्वेषां राज्ञाञ्च सम्मुखे, उभयोः सेनयोर्मध्ये च स्वरथं स्थापयित्वा अर्जुनम् अब्रवीत् ।
धृतराष्ट्रः - कृष्णः किम् अब्रवीत् ? झटिति वद ।
श्रीकृष्णः - अर्जुन ! एतान् समवेतान् कुरुवंशिनः पश्य ।
धृतराष्ट्रः - एवं भगवति उक्तवति सति किम् अभूत्, सञ्जय ?
सञ्जयः - तत्पश्चात् तत्र उभयोः सेनयोर्मध्ये स्थितान् पितृतुल्यान्  पितामहान्, आचार्यान्, मातुलान्, भ्रातॄन्, पुत्रान्, पौत्रान्, मित्राणि, श्वशुरान्, सुहृदः, एवमेव अन्यान् अपि सम्बन्धिनः दृष्ट्वा अर्जुनः परमकरुणया व्याकुलः, विषादग्रस्तः च जातः । ततः भगवन्तम् उक्तवान् - ।
धृतराष्ट्रः - सः किम् उक्तवान्, वद सञ्जय ?
अर्जुनः - हे कृष्ण ! एतान् युद्धार्थं स्थितान् स्वकीयान् सम्बन्धिनः सम्मुखे अवलोक्य मम सर्वाणि गात्राणि सीदन्ति, मुखञ्च शुष्यति । मम शरीरे कम्पनं, रोमहर्षश्च जायते । हस्तात् गाण्डीवधनुः संस्रते, मम त्वक् परिदह्यते । मम मनः अपि भ्रमदस्ति, अहमत्र स्थातुमपि असमर्थः एव इति ।           
(अनुवर्तिष्यते)
-- नारदः ।
विन्द ! वयं पाण्डुपुत्राः यदर्थे राज्यं, सुखानि, भोगान् च प्राप्तुम् इच्छामः, तदर्थे हि एते सर्वे कुटुम्बिनः प्राणेच्छां, धनेच्छां च परित्यज्य युद्धे मरणार्थं समुद्यताः दृश्यन्ते ।
श्रीकृष्णः - के सन्ति ते ?
अर्जुनः - एते हि आचार्याः, पितरः, पुत्राः, पितामहाः, मातुलाः, श्वशुराः, पौत्राः, श्यालाः तथा च अन्येऽपि बहवः सम्बन्धिनश्च विराजन्ते अत्र ।
श्रीकृष्णः - यदा ते हि त्वां हन्तुम् उद्यताः, तदा त्वं किं करिष्यसि ?
अर्जुनः - एते माम् अवश्यं हन्युः, परन्तु हे गोविन्द ! किं पुनः पृथिव्याः राज्यार्थमेव, अपितु त्रैलोक्यराज्यार्थमपि एतान् हन्तुं नेच्छामि अहं कदाचिदपि ।
श्रीकृष्णः - धनञ्जयः ! राज्ये प्राप्ते सति तु महत् सुखप्रसन्नतादिकं भवति, तर्हि किं त्वं राज्यसुखमपि न वाञ्छसि ?
अर्जुनः - नहि जनार्दन ! एतान् स्वकीयान् सम्बन्धिनः, धार्तराष्ट्रान् हत्वा अस्माकं का प्रसन्नता भवेत् ? एतान् आततायिनः हत्वा तु अस्मासु पापमेव आश्रयेत् । अतः एतान् स्वजनान् हन्तुं वयं नेच्छामः । यतोहि एतेषां हननेन वयं न कदापि सुखिनः भवेम ।
श्रीकृष्णः - त्वं पृष्ठतः अपसरसि नु, परन्तु एते त्वां हन्तुम् एव उद्यताः सन्ति । एतत् कथं स्वीकर्तुं शक्यते त्वया ?
अर्जुनः - हे माधव ! यद्यपि एते विवेकरहिताः दुर्योधनादयः कुलनाशदोषान्, मित्रद्रोहापराधं च न पश्यन्ति, तथापि वयं तद्दोषान् जानन्तः अपि अस्मात् पापकार्यात् कथं वा न अपसरामः इति । (गीता - १/३१-३९)
(अनुवर्तिष्यते)
-- नारदः 
धारावाहिकी गीताप्रश्नोत्तरी -५
श्रीकृष्णः - अर्जुन! त्वया उक्तं यत् कुलनाशदोषान् पश्यन्तः वयम् अस्मात् हननपापात् कथं न विरमामः इति। परन्तु यदि कुलनाशः अपि स्यात्, तदा का हानिः ?
अर्जुनः - हे कृष्ण! यदि कुलधर्मः नश्यति, तर्हि तत्कुलम् अधर्मः तिरस्करोति ।
श्रीकृष्णः - कुलधर्मे नष्टे सति अन्यत् किं स्याद् अर्जुन?
अर्जुनः - अधर्माभिभवात् कुलस्त्रियः दूषिताः भवन्ति।
श्रीकृष्णः - ताः दूषिताः भवेयुः नाम, तेन किं स्यात्?
अर्जुनः - हे माधव! स्त्रीषु दुष्टासु वर्णसंकरः उत्पद्यते खलु ।
श्रीकृष्णः - वर्णसंकरः जायते, ततश्च किं भवेत्?
अर्जुनः - कृष्ण! सः वर्णसंकरः कुलघातिनां सम्पूर्णकुलं नरकं प्रति नयति, श्राद्धतर्पणादिकम् अप्राप्य पितरः अपि स्वस्थानात् पतन्ति। एतैः वर्णसंकरोत्पन्नैः दोषैः कुलघातिनां परम्परया आगताः कुलधर्माः, जातिधर्माः च सर्वे विनश्यन्ति।
श्रीकृष्णः - तर्हि तेषां का गतिः भवेत्, येषां च कुलधर्माः नष्टाः स्युः ?
अर्जुनः - हे अच्युत । अस्माभिः एतत् परम्परया श्रुतमस्ति यत् तादृशाः लुप्तधर्माः बहुकालपर्यन्तं नरकवासिनः भवेयुः ।
श्रीकृष्णः - तर्हि युद्धपरिणामं पूर्वमेव जानन्तः यूयं कथं वा इदानीं युद्धार्थं सन्नद्धाः स्थ अत्र ?
अर्जुनः - अयमेव आश्चर्यकरः, दुःखप्रदश्च विषयः यत् वयम् इदानीम् महत् पापं कर्तुम् उद्यताः स्मः । राज्यसुखकामिनः वयं लोभवशीभूताः सन्तः स्वकीयान् एव कुटुम्बिनः हन्तुं सन्नद्धाः स्मः, अहो !
श्रीकृष्णः - एवञ्चेत् सम्प्रति त्वं किं कर्तुमनाः ?
अर्जुनः - हे जनार्दन ! एतानि अस्त्रशस्त्राणि परित्यज्य अहम् अस्माद् युद्धात् विरंस्यामि । यदि मयि एवं  सत्यपि ते शस्त्रहस्ताः धार्तराष्ट्राः मां हन्युः तदा तु तन्मे(तत्-मे) मरणं क्षेमतरं हि भवेत् ।
धृतराष्ट्रः - एतदुक्त्वा अर्जुनेन किं कृतं सञ्जय ?
सञ्जयः - हे राजन् ! तदुक्त्वा शोकेन व्याकुलः अर्जुनः सबाणं धनुः त्यक्तवान्, ततश्च रथस्य मध्यभागे शिरम् अवनमय्य उपाविशद् इति । (गीता - १/४०-४७) ।
इति श्रीमद्भगवद्गीतायाः प्रश्नोत्तरसम्बद्धः प्रथमोऽध्यायः सम्पूर्णः। शुभं भूयात् । (अनुवर्तिष्यते)
-- नारदः ।
धारावाहिकी गीताप्रश्नोत्तरी -६ (द्वितीयोऽध्यायः)
धृतराष्ट्रः - तदा रथमध्ये उपविशतः अर्जुनस्य स्थितिः कीदृशी जाता  सञ्जय ?
सञ्जयः - महाराज! अतीव उत्साहेन योद्धुम् आगतः अर्जुनः इदानीं कार्पण्यदोषेण नितरां खिन्नतां गतोऽस्ति। तस्य नेत्रे अपि अश्रुपूर्णे, आकुले च दृश्येते, अर्थात् दर्शनाक्षमे अपि न स्तः। एतादृशं विषादग्रस्तम् अर्जुनं दृष्ट्वा कृष्णः इदं वाक्यम् अब्रवीत्।
धृतराष्ट्रः - तत् किं वाक्यं स्यात् कृष्णस्य? कामं श्रावय तावत्, सञ्जय।
श्रीकृष्णः - हे पार्थ! एतादृशे विषमावसरे एतत् कातर्यं त्वयि कुतः समागतम्? यच्च, अन्नार्यैः जुष्टं, न वा स्वर्गप्राप्तिकरं, न च कीर्तिकरं हि स्यात्। अतः अर्जुन! त्वम् एतादृशीं नपुंसकतां मा गच्छ। एषा त्वयि न सङ्गच्छते। हे अरिमर्दन! एतादृशं तुच्छं हृदयदौर्बल्यं परित्यज्य युद्धाय उत्तिष्ठ।
धृतराष्ट्रः - कृष्णस्य एतद् वचनं श्रुत्वा अर्जुनः किम् अब्रवीत्, सञ्जय?
अर्जुनः - हे मधुसूदन! मरणात् नाहं बिभेमि, परन्तु एतेषां मारणात् हि बिभेमि, करुणावशतः। भीष्मद्रोणौ एतौ द्वावपि गुरू, पूजार्हौ च स्तः। एतौ प्रति तु कटाक्षदृष्टिः अपि अनुचिता, पुनः एताभ्यां सह शस्त्रैः कथं योद्धुं शक्नुयामहं, नोचितमेतत् सर्वथा ।
श्रीकृष्णः - अर्जुन! तर्हि कर्तव्यपालनविषये अन्यदपि चिन्तनीयं स्यात् वा तव ?
अर्जुनः - हे कृष्ण! एतान् आदरणीयान् गुरुजनान् हन्तुं नाहं कदापि शक्नुयाम्। तादृशं घोरकार्यं विहाय अस्मिन् मनुष्यलोके तु भिक्षाटनं हि वरं, कल्याणकारकं च भवेत् मत्कृते। यदि एतैः सह युद्धं कुर्यां तथापि तु गुरुजनानां रुधिरेण रञ्जितान् अर्थकामयुतान् भोगान् हि तु भुञ्जीय नु, अनेन कथं वाहं शान्तिम् अनुभवेयम्?
श्रीकृष्णः - एवञ्चेत्, त्वं पुनः किं कर्तुम् औचित्यं मन्यसे?
अर्जुनः - हे भगवन्! वयम् एतदपि न जानीमः यत् युद्धम् उचितम्, उत अहो अनुचितम्। युद्धे वयं जयेम, उत ते जयेयुः इत्यपि न जानीमः। यान् हत्वा वयं जीवितुमपि नेच्छामः इति तु विशेषवार्ता। परन्तु एते हि धृतराष्ट्रपक्षीयाः अस्माकं सम्मुखे स्थिताः, योद्धुकामाः च अवलोक्यन्ते। एतान् कथं हन्यामः वयम्, अहो!
श्रीकृष्णः - यदा स्वयं निर्णेतुम् असमर्थः असि, तदा त्वं कम् उपायं चिन्तितवान्, अर्जुन?
अर्जुनः - भगवन्! कार्पण्यदोषैः उपहत-स्वभावयुक्तस्य मम बुद्धिः धर्म-निर्णय-विषये अवकुण्ठिता अस्ति। अतः त्वाम् एव पृच्छामि यत् मत्कल्याणं केन उपायेन भविष्यति इति सुनिश्चितम् एकं वचनं वद। तव अहं शिष्योऽस्मि, तव चरणकमले प्रपन्नं मां शिक्षय। परन्तु पूर्वं त्वया यत् युद्धविषये कथितं पुनस्तत् मा कथय इति निवेदयामि। यतोहि धनधान्यसम्पन्नं निष्कण्टकं राज्यं, देवानाम् आधिपत्यं च प्राप्नुयां चेदपि इन्द्रियाणां शोषकः शोकः निवृत्ततां गच्छेदिति न पश्यामि कदापीति। (गीता - २/१-८) 
(अनुवर्तिष्यते)
-- नारदः।
धारावाहिकी गीताप्रश्नोत्तरी -७
धृतराष्ट्रः - अर्जुनस्य शोकयुक्तवचनस्य अनन्तरं, पुनः किमभूत् सञ्जय?
सञ्जयः - राजन्! 'अहं युद्धं न करिष्ये' इति निद्राविजयी अर्जुनः अन्तर्यामिणं भगवन्तं श्रीकृष्णं स्पष्टम् उक्त्वा तूष्णीम् अतिष्ठत्।
धृतराष्ट्रः - अर्जुनः यदा निर्वचनः जातः तदा श्रीकृष्णः तं किम् अकथयत् सञ्जय?
सञ्जयः - सेनयोर्मध्ये परमविषादेन व्याकुलम् अर्जुनम् अन्तर्यामी भगवान् श्रीकृष्णः प्रहसन् इव एवम् अकथयत्।
धृतराष्ट्रः - किम् अकथयत् ?
श्रीकृष्णः - अर्जुन! त्वं पण्डितवत् महत् कथनं भाषसे । परन्तु त्वया अशोच्याः शुच्यन्ते। पश्य, अर्जुन! पण्डिताः चेत् गतप्राणान्, अगतप्राणान् च प्रति न कदापि शोचन्ति ।
अर्जुनः - भगवन्! ते कथं न शोचन्ति वा?
श्रीकृष्णः - पश्य, अहं, त्वम्, इमे राजानः च पूर्वं नास्म, इति न, अग्रेऽपि न भविष्यामः इत्यपि न। अर्थाद् वयं पूर्वमपि आस्म, अग्रेऽपि भविष्यामः एव इति सम्यग् अभिज्ञाय पण्डिताः न कदापि शोचन्ति।
अर्जुनः - एतत् कथम् अभिज्ञायते भगवन्?
श्रीकृष्णः - हे पार्थ! देहधारिणः देहेऽस्मिन् यथा कौमारं, यौवनं, जरा इत्याद्यः अवस्थाः भवन्ति, तथैव अयं देहधारी प्राणी अन्यानि शरीराणि अपि प्राप्नोति। अतः एतस्मिन् विषये पण्डिताः न विमुह्यन्ति।
अर्जुनः - देहे नानावस्थाः आयान्ति इति तु स्वाभाविकमेव, उचितमपि, परन्तु यदा अनुकूल-प्रतिकूलादिपरिस्थितयः समायान्ति तदा अस्माभिः किं कर्तव्यं, भगवन्?
श्रीकृष्णः - हे कुन्तीपुत्र अर्जुन! इन्द्रियाणां भोगविषयाः ये सन्ति, ते सर्वेऽपि अनुकूलस्थितौ सुखदायिनः, एवमेव प्रतिकूलस्थितौ च दुःखदायिनः भवन्ति। एते गताः, अगताः, अनित्याश्च सन्ति। अतः त्वम् एतान् सहस्व, तान् आश्रित्य एवं विकारवान् मा भव।
अर्जुनः - अनया तितिक्षया, तेषु विषयेषु निर्विकारत्वेन च कः लाभः?
श्रीकृष्णः - हे पुरुषश्रेष्ठ अर्जुन! एते अनित्याः इन्द्रियविषयाः, सुखदुःखादिषु समं तिष्ठन्तं पुरुषं न कदापि व्यथयन्ति। अतः तादृशः पुरुषः स्वतःसिद्धाम् अमरताम् अनुभवितुं समर्थः भवति।
अर्जुनः - सः पुरुषः कथं तत् अमरत्वम् अनुभवति?
श्रीकृष्णः - सतः अर्थात् चेतनतत्त्वस्य सत्तायाः न कदापि अभावः भवति, एवञ्च असतः अर्थात् नाशवतां वस्तुपदार्थादीनां सत्ता एव नास्ति । तत्त्वदर्शिभिः अनयोः सदसतोः तत्त्वं प्रत्यक्षं दृष्टमस्ति, तस्मात् हि ते अमरताम् अनुभवन्ति।
अर्जुनः - तत् सत्तत्त्वम् इत्युक्ते किं भगवन्?
श्रीकृष्णः - येन इदं सर्वं जगत् व्याप्तं वर्तते, तत् त्वम् अविनाशि विद्धि। तस्य अविनाशिनः विनाशं न कश्चिदपि कर्तुमर्हति।
अर्जुनः - पुनः असत् चेत् किं भगवन् ?
श्रीकृष्णः - हे अर्जुन! अस्य अप्रमेयस्य, अविनाशिनः, नित्यस्य वा देहिनः समस्ताः इमे देहाः आद्यन्तवन्तः, विनाशिनः च सन्ति। अतः हे वीर अर्जुन! त्वं युद्धरूपं कर्तव्यम् अवश्यं कुरु इति। (गीता - २/९-१८)
(अनुवर्तिष्यते)
-- नारदः ।
धारावाहिकी गीताप्रश्नोत्तरी -८

अर्जुनः - अस्मिन् युद्धे मरणं तु सहे अहम्, परं मद्द्वारा मारणं न कदापि सहे ।
श्रीकृष्णः - नैव, अर्जुन ! यः अविनाशिनं शरीरिणं (अर्थात् आत्मानं) शरीरवत् मरणशीलं मन्यते, एवं यश्च शरीरिणं मारयितारं मन्यते, तौ उभावपि न किमपि जानीतः। यतोहि अयं शरीरी (आत्मा) न कमपि हन्ति, न वा केनापि अयं हन्यते ।
अर्जुनः - अयं शरीरी कथं वा मरणशीलं नैव भगवन्?
श्रीकृष्णः - अस्य शरीरिणः जन्म न कदापि जायते, न वा अस्य कदाचित् मृत्युः हि भवति। अयं सकृत् भूत्वा, पुनः भविता इत्यपि न। अयन्तु जन्ममरणरहितः, सदैव विद्यमानः, शाश्वतः, एवञ्च अनादिः वर्तते। अन्यत्किं, शरीरे हन्यमाने सत्यपि अयं न हन्यते कदापि।
अर्जुनः - अनेन ज्ञानेन किं स्यात्?
श्रीकृष्णः - हे भ्रातः! यः मनुष्यः एनं शरीरिणम् अविनाशिनं, नित्यं, जन्ममृत्युरहितम्, अव्ययं च जानाति, सः कथं वा कं नु हन्ति, घातयति वा !
अर्जुनः - तर्हि कः म्रियते प्रभो?
श्रीकृष्णः - शरीरं हि म्रियते इति सदृढं विद्धि। यथा जीर्णवस्त्रं परित्यज्य मनुष्यः नववस्त्रं परिधारयति, तथैव अयं शरीरी जीर्णं शरीरं परित्यज्य अन्यत् नवशरीरं प्रति गच्छति।
अर्जुनः - नवशरीरं प्राप्य अस्मिन् शरीरीणि कोऽपि विकारः आगच्छेत् किं भगवन् ?
श्रीकृष्णः - अस्मिन् कोऽपि विकारः कदापि नायाति। यतोहि एनं शरीरिणं शस्त्राणि छेत्तुं न शक्नुयुः, एनम् अग्निरपि न दहति, एनं जलमपि न क्लेदयति, न वा वायुः हि एनं शोषयति ।
अर्जुनः - अस्य छेदनादिकं कथं न सम्भवति?
श्रीकृष्णः - अर्जुन! अयं शरीरी स्वयम् अच्छेद्यः, अदाह्यः, अक्लेद्यः, अशोच्यः च वर्तते। अयं नित्यः, व्यापकः, निश्चलः, सनातनः च वर्तते।
अयं न इन्द्रियाणां विषयोऽपि, न वा अन्तःकरणस्य हि विषयोऽम्। न वा कदाचित् अस्मिन् कोऽपि विकारः हि जायते। तस्मात् एनं शरीरिणम् एवं ज्ञात्वा त्वं शोचितुं नार्हसि, अर्जुन!
अर्जुनः - शरीरिविषयः अशोचनीयः इति तु सत्यमेव, परन्तु शरीरविषये तु शोकः आयाति एव नु, अतः किं वा करवाणि ?
श्रीकृष्णः - नहि अर्जुन! शरीरविषये अपि शोकः करणीयः नास्ति, यतोहि सर्वे प्राणिनः जन्मतः पूर्वम् अव्यक्ताः आसन्, मरणानन्तरम् अपि अप्रकटाः हि भविष्यन्ति, केवलं मध्ये इमे देहाः प्रकटाः दृश्यन्ते। अस्मिन् विषये कस्य कः विलापः, का वा परिदेवना? इति। (गीता - २/१९-२८)
(अनुवर्तिष्यते)
-- नारदः ।

धारावाहिकी गीताप्रश्नोत्तरी - ९
अर्जुनः - आं, भगवन्! प्राणिनः मध्ये हि प्रकटाः दृश्यन्ते, सत्यमेतत्। परन्तु शोकः किमर्थं भवति?
श्रीकृष्णः - अर्जुन! यज्ज्ञानं वास्तविकरूपेण ज्ञातव्यं भवति तस्य अभावात् हि शोकादिविकाराः मनसि उत्पद्यन्ते।
अर्जुनः - तत् किं, कथं च ज्ञातव्यं, भगवन् ?
श्रीकृष्णः - अस्य शरीरिणः कथनं, दर्शनं, श्रवणं च आश्चर्यवद् भवति। अर्थात् एतादृशं ज्ञानं इन्द्रियैः, मनसा, बुद्ध्या, विवेकेन च न ज्ञायते, न सम्भवेद्वा। अत एव शरीरिसन्दर्भस्य तथ्यमेतत् श्रुत्वापि कश्चित् ज्ञातुं न शक्नोति, अर्थात् स्वस्य अनुभवः स्वयमेव भवति।
अर्जुनः - तथापि सः अनुभवः कीदृशः स्यात्, भगवन् ?
श्रीकृष्णः - हे भारत! प्रत्येकं प्राणिनां शरीरेषु स्थितः अयम् आत्मा नित्यम् अवध्यः एव, अर्थात् अस्मिन् हननक्रिया न प्रभवति। एवं प्रकारेण सम्यक् अभिज्ञाय त्वं कञ्चन प्राणिनं शोचितुं नार्हसि।
अर्जुनः - मत्तः शोकनिवारणाय त्वया बहुधा उक्तं चेदपि अहं पापाद् अत्यन्तं बिभेमि, तस्य निवारणं कथं स्यात्? अस्मिन् विषये कृपया कथय भगवन्!
श्रीकृष्णः - अर्जुन! त्वम् आदौ स्वधर्मं पश्य, तद्दृष्ट्वा त्वं बिभेतुं नार्हसि। यतोहि धर्ममयात् युद्धात् श्रेयस्करं कार्यं क्षत्रियस्य कृते अन्यत् न किमपि स्यात्।
अर्जुनः - तर्हि कश्चन क्षत्रियः सदैव, अनवरतञ्च युद्धं हि कुर्यात् किम्?
श्रीकृष्णः - नहि भ्रातः! स्वतः एव पुरतः उपस्थितं युद्धं तु क्षत्रियस्य कृते अपावृत्तं स्वर्गद्वारं भवति। अतः पार्थ! ईदृशं युद्धं ये क्षत्रियाः लभन्ते, ते तु भाग्यशालिनः एव ।
अर्जुनः - यदि पुरतः एवं स्वतः समागतं युद्धमहं न कुर्यां तदा किं भवेत्?
श्रीकृष्णः - पार्थ! यदि त्वम् एतादृशं धर्ममयं, स्वतःप्राप्तं च युद्धं न करिष्यसि तदा तव क्षात्रधर्मः विनश्यति, तव कीर्तिनाशः भविष्यति, तथैव धर्मेण विच्युतः त्वं पापम् अवाप्स्यसि ।
अर्जुनः - भगवन्! अनेन मम कीर्तिनाशः हि भवेत् नाम, तेन किं मम?
श्रीकृष्णः - नहि पार्थ! त्वं यदि क्षत्रियः भूत्वापि एतद् युद्धं न करिष्यसि, तदा देवः, मनुष्यः, किन्नरः इत्यादयः सर्वे तव एनाम् अपकीर्तिं बहुकालपर्यन्तं परस्परं कथयिष्यन्ति। सम्मानीयस्य पुरुषस्य सा अपकीर्तिः मरणादपि अतीव दुःखदायिनी भवति इति ज्ञायताम्।
अर्जुनः - अन्यत् किं ज्ञातव्यं मया भगवन्?
श्रीकृष्णः - येषां भीष्मद्रोणादीनां महावीराणां दृष्टौ त्वं बहुमान्यः असि, तेषां दृष्टौ हि त्वं लघुतां, तुच्छतां वा गमिष्यसि। ते महारथिनः त्वां भयवशतः रणात् उपरतं मंस्यन्ते।
अर्जुनः - एतावदपि अहं सोढुं न शक्नुयां किम्?
श्रीकृष्णः - नहि, वीरपुरुषस्य लक्षणं नैव एतत्। त्वम् अपमानं सोढुं नैव शक्ष्यसि। यतोहि ते शत्रवः तव वैरभावं साधयितुम् अवसरं प्राप्नुयुः। ते तव सामर्थ्यं निन्दन्तः बहून् अवाच्यवादान् कथयिष्यन्ति। इतोऽपि लज्जाजनकं, दुःखतरं च अन्यत् किं स्यादिति।
(गीता - २/२९-३६)
(अनुवर्तिष्यते)
-- नारदः ।
धारावाहिकी गीताप्रश्नोत्तरी - १०
अर्जुनः - यद्यहं युद्धं न कुर्यां तर्हि ते मां भयातुरं मत्वा निन्देयुः। निन्दन्तु नाम, तेन मम किम्? पुनश्च यदि युद्धं कुर्यां चेत् किं स्यात् भगवन्?
श्रीकृष्णः - अर्जुन! हठं त्यज, क्षत्रियस्य कृते एतन्न शोभते। यदि त्वं युद्धे हतः तदा स्वर्गं प्राप्स्यसि, यदि विजयी स्याः तर्हि पृथिव्याः राज्यभोगं प्राप्स्यसि। एवम् उभयथा तव लाभः दृश्यते। अतः कृतनिश्चयः त्वं युद्धाय उतिष्ठ।
अर्जुनः - युद्धं नाम हननं, हिंसा वा एव नु! किम् अनेन दुष्कार्येण अहं पापं न प्राप्स्यामि भगवन्?
श्रीकृष्णः - नहि, भ्रातः! पापं तु स्वार्थबुद्धिकारणतः भवति। अतः त्वं जयाजयौ, लाभालाभौ, सुखदुःखे च समे कृत्वा, अर्थात् एषु समबुद्धिं विधाय युद्धम् आचर। अनेन विधेन युद्धेन त्वं पापं न अवाप्स्यसि।
श्रीकृष्णः - समबुद्ध्या कार्ये कृते सति मनुष्यः पापं न प्राप्स्यति, अन्यदपि समबुद्धेः वैशिष्ट्यं स्यात् किं भगवन्?
अर्जुनः - आम् अर्जुन! समबुद्धेः महत् वैशिष्ट्यम् अस्ति। यथा, समबुद्धियुक्तः मनुष्यः सर्वकर्मबन्धनैः मुक्तः भविष्यति। अस्याः बुद्धेः आरम्भमात्रस्य अपि नाशः न भवति। अस्याः अनुष्ठाने न्यूनता स्यात् चेदपि फलवैपरीत्यं न बाधते। समबुद्धियुक्तेन अनुष्ठानेन तु मनुष्यः संसिद्धः भविष्यति एव। अस्याः स्वल्पमपि अनुष्ठानं जन्ममरणरूपात् भयात् मनुष्यं त्रायते। अनया समबुद्ध्या तु मनुष्यस्य परमकल्याणं हि सम्भवति। अतः त्वमपि समबुद्धियुक्तः भव, कार्यं च कुरु।
अर्जुनः - भगवन्! इयं समबुद्धिः कथं प्राप्यते, कः वा तत्प्राप्तेः उपायः?
श्रीकृष्णः - व्यवसायात्मिका बुद्धिः हि अस्याः प्राप्तेः मुख्योपायः वर्तते। अर्थात् 'अहं परमात्मानं हि प्राप्नुयाम्' इति निश्चयात्मिका बुद्धिः, या च एका हि भवति। परन्तु येषां मनुष्याणां परमात्मनः प्राप्तिविषये एकः निश्चयः नास्ति, तेषां बुद्धयः अनन्ताः, बहुशाखायुक्ताः, अनन्तनिश्चययुक्ताः च भवन्तीति, शुभम्। (गीता - २/३७-४१)।  (अनुवर्तिष्यते)
-- नारदोपाध्यायः
धारावाहिकी गीताप्रश्नोत्तरी - ११
अर्जुनः - तेषाम् अनन्तबुद्धियुक्तानां मनुष्याणां परमात्मप्राप्तेः एकः निश्चयः कथं न भवति भगवन् 
श्रीकृष्णः - ये कामनासु एव तन्मयाः भवन्ति, येषां स्वर्गप्राप्तिः एव परमं लक्ष्यं स्यात्, ये सकामकर्मपरायणाः, फलाभिलाषिणः च भवन्ति, ते भोगादतिरिच्य अन्यत् न किमपि स्यादिति द्रष्टारः, परस्परं कथयितारः च भवन्ति। ते केवलं पुष्पितं, शोभायुक्तं वचनं हि वदन्ति, यद्वचनं जन्मरूपं फलं यच्छति, अन्यच्च भोगैश्वर्यादिकस्य प्राप्त्यर्थं बहुक्रियावर्णनशीलं स्यात् तत्‌। तथा वचनैः अपहृतचेतसः ये, तेषां चित्तं भोगेषु एव आकृष्टं भवति। अतः भोगैश्वर्यादिषु ये अत्यन्तम् आसक्ताः, तेषां परमात्मनि एकः निश्चयः न भवति।
अर्जुनः - तदासक्तितः आत्मानं विमोक्तुं मया किं कर्तव्यं भवेत्, भगवन्?
श्रीकृष्णः - त्रिगुणमयोऽयं संसारः इति वेदाः वर्णयन्ति प्रायः। अतः अर्जुन! त्वं सकामकर्म त्यज, रागद्वेषादिद्वन्द्वैः मुक्तः भव। नित्यपरमात्मनि एव स्थितः भव। त्वं योगक्षेमस्य, अर्थात् अप्राप्तवस्तुनः प्राप्तेः, प्राप्तवस्तुनः रक्षायाः च चिन्तां मा कुरु। त्वं केवलम् ईश्वरपरायणः भव, अर्थात् परमात्मप्राप्त्यर्थं हि दृढनिश्चययुक्तः भव।
अर्जुनः - कश्चन एकं निश्चयं कुर्यात्, तस्य कः परिणामः, भगवन्?
श्रीकृष्णः - यथा सर्वतः जलपरिपूर्णे सरोवरे प्राप्ते सति क्षुद्रजलाशयानां तावती आवश्यकता न भवति, अथवा तेषां महत्त्वं न प्रतीयते। तद्वत् वेदज्ञानाम् अर्थात् तत्त्वविदां दृष्टौ अपि सांसारिकभोगानां किञ्चिदपि महत्त्वं न भवति।
अर्जुनः - एतादृशी ज्ञानदृष्टिः प्राप्तव्या चेदत्र कः उपायः, मदर्थे उच्यतां भगवन्?
श्रीकृष्णः - एतादृश्याः ज्ञानदृष्टेः प्राप्त्यर्थं कर्मयोगः साधनीयः। अर्जुन! तव कर्मणि एव अधिकारः वर्तते, न वा फलेषु कदाचिदपि। त्वं कर्मफलेच्छां परित्यज्य केवलं कर्तव्यकर्म हि साधय। त्वं न कदापि कर्मफलहेतुः भूयाः। यैः शरीराङ्गैः त्वं कर्म करोषि, तेषु करणेषु अपि तव ममत्वं मा भवेत्।
अर्जुनः - कर्मणि यदि ममत्वमेव न स्यात्, तर्हि अहं किमर्थं वा कर्म कुर्यां भगवन्?
श्रीकृष्णः - इत्थं 'कर्म न करोमि' इति आसक्तिः अपि तव मा भूत्।
अर्जुनः - तर्हि त्वं हि वद प्रभो! कर्म अहं केन प्रकारेण करवाणि?
श्रीकृष्णः - सिद्ध्यसिद्ध्योः समभवनं हि योगः उच्यते। अतः त्वमपि सङ्गासक्तिं परित्यज्य योगस्थः भव, कर्माणि च कुरु ।
अर्जुनः - यदि अनयोः समः भूत्वा कर्म न कुर्यां तदा किं स्यात्?
श्रीकृष्णः - समतायुक्तात् योगात् कामनायुक्तं कर्म अत्यन्तम् अवरं, तुच्छं वा। तस्मात् कारणादेव त्वं योगाश्रितः भव, यतोहि कर्मफलाभिलाषिणः तु अत्यन्तं कृपणाः भवन्ति, अर्थात् ते कर्मफलस्य हि दासाः स्युः, न वा समत्वयोगाश्रिताः भवेयुः कदापीति, शुभम्। (गीता - २/४२-४९)
(अनुवर्तिष्यते)
-- नारदोपाध्यायः ।
धारावाहिकी गीताप्रश्नोत्तरी - १२
अर्जुनः - भगवन्! फलाभिलाषिणः यदि कृपणाः स्युः, तर्हि उत्कृष्टाः के? 
श्रीकृष्णः - समबुद्धियुक्ताः मनुष्याः हि उत्कृष्टाः, श्रेष्ठाः वा कथ्यन्ते। यतोहि समभावयुक्ताः पुरुषाः जीवितकाले हि पापपुण्यरहिताः भवन्ति। अतः त्वमपि समभावयुक्तः, योगस्थः वा भव, यतोहि कर्मसु साम्यं नाम कौशलमिति।
अर्जुनः - भगवन्! समबुद्धेः परिणामः कः?
श्रीकृष्णः - समतायुक्ताः ये मनिषिणः स्युः, ते कर्मफलं त्यक्त्वा, एवञ्च जन्ममरणरहिताः च भूत्वा अजम्, अनामयञ्च पदं गच्छन्ति।
अर्जुनः - कर्मफलत्यागस्य लक्षणं किं, तत्कथं वा जानीयाम् अहं भगवन्?
श्रीकृष्णः - यदा तव बुद्धिः मोहजालं तरिष्यति तदा तव श्रुतविषयेभ्यः, श्रोतव्यविषयेभ्यः च, अर्थात् भुक्तेभ्यः, अभुक्तेभ्यः च विषयेभ्यः वैराग्यं भविष्यति।
अर्जुनः - वैराग्यात् पूर्णसमभावः कदा आगच्छेत् भगवन्?
श्रीकृष्णः - पार्थ! शास्त्रादिविषयाणां नानामतमतान्तरैः सम्भ्रमिता तव बुद्धिः यदा प्रपञ्चात् पूर्णतः विमुखीभूय परमात्मनि एव अचला भविष्यति, तदा त्वं साध्यरूपां समताम् अनुभविष्यसि, प्राप्स्यसि च।
अर्जुनः - तर्हि भगवन्! समतां प्राप्तवतः स्थिरबुद्धियुक्तस्य मनुष्यस्य लक्षणानि कानि? कृपया उच्यताम्।
श्रीकृष्णः - हे धनञ्जय! यः साधकपुरुषः मनसि उद्भूतान् सर्वान् कामान् परित्यज्य आत्मना आत्मनि एव सन्तुष्टः भवति, सः स्थितप्रज्ञः कथ्यते।
अर्जुनः - तस्य स्थितप्रज्ञस्य वचनव्यवहारादिकं कथं भवति, भगवन्?
श्रीकृष्णः - भ्रातः! तस्य वचनं साधारणक्रियारूपेण न भवति, प्रत्युत भावरूपेण भवति। वर्तमानसमये सः व्यवहरन् दुखप्राप्तेः अपि तस्य मनसि उद्विग्नता न भवति, न वा सुखप्राप्तेः स्पृहा हि भवति। यः रागभयक्रोधैः रहितो भवति, सः मननशीलः मनुष्यः स्थितप्रज्ञः आख्यायते । सर्वथा आसक्तिरहितः मनुष्यः अनुकूलपरिस्थितिं प्राप्यापि न कदापि प्रहृष्यति, न च प्रतिकूलपरिस्थितिं प्राप्य हि द्वेष्टि। तस्य बुद्धिः परमात्मनि हि नित्यप्रतिष्ठिता भवति इति, शुभम्। (गीता - २/५०-५७)
(अनुवर्तिष्यते)
-- नारदोपाध्यायः ।

धारावाहिकी गीताप्रश्नोत्तरी -१३
अर्जुनः - भगवन्! तस्य स्थितप्रज्ञस्य उपवेशनादिकञ्च कथं भवेद्वा?
श्रीकृष्णः - पार्थ! यथा कच्छपः चत्वारि पदानि, ग्रीवां, लाङ्गूलं च एतानि अङ्गानि संकुच्य, संहृत्य वा उपविशति, तथैव सः कर्मयोगी अपि सर्वाणि इन्द्रियाणि, मनः च सांसारिकविषयेभ्यः उपसंहृत्य ससुखं तिष्ठति, तदा तस्य प्रज्ञा स्थिरा, अथवा प्रतिष्ठिता भवति।
अर्जुनः - तानि इन्द्रियाणि विषयेभ्यः उपरतानि स्युः इति कथं ज्ञायते, भगवन्?
श्रीकृष्णः - यद्यपि बाह्यविषयान् त्यजतः देहाभिमानिनः मनुष्यस्य अपि विषयास्तु निवर्तन्ते, तथापि तेषु विषयेषु या प्राक्तनी रसबुद्धिः, अथवा सुखभोगबुद्धिः, सा सहजतया न निवर्तते। परन्तु परमात्मानं प्राप्तवतः स्थितप्रज्ञस्य पुरुषस्य रसबुद्धिः सर्वथा हि निवर्तते।
अर्जुनः - रसबुद्धिः स्यात् नाम, अनया कस्य का हानिः?
श्रीकृष्णः - नहि भ्रातः! रसबुद्धौ सत्यां साधनपरायणस्य धीमतः पुरुषस्यापि इमानि प्रमाथीनि इन्द्रियाणि मनः विषयान् प्रति बलपूर्वकं हरन्ति। अतः इयं रसबुद्धिः साधनपरायणस्य मनुष्यस्य कृते महती बाधिका एव भवति।
अर्जुनः - तर्हि भगवन्! एतादृश्याः रसबुद्धितः निवृत्यर्थं कर्मयोगिभिः किं कर्तव्यम् ?
श्रीकृष्णः - यः कर्मयोगी साधकः, सः सर्वाणि इन्द्रियाणि स्ववशीकृत्य मम परायणः सन् तिष्ठेत्, अर्थात् मामेव आश्रित्य सुनिश्चिन्तः भवेत्। एतादृशस्य साधकस्य बुद्धिः हि प्रतिष्ठिता भवति।
अर्जुनः - हे प्रभो! तव परायणतायाः अभावे किं स्यात्?
श्रीकृष्णः - पार्थ! मत्परायणतायाः अभावे विषयाणां, भोगानां च विषयेषु स्मरणचिन्तनादिकं भविष्यति।
अर्जुनः - विषयाणां चिन्तनेन का हानिः भगवन्?
श्रीकृष्णः - हानिः तु भविष्यति एव, यतोहि विषयाणां चिन्तनेन तेषु विषयेषु रागः, आसक्तिः वा उत्पत्स्यते।
अर्जुनः - तेन विषयरागेण किं भवेत् भगवन्?
श्रीकृष्णः - तस्मात् विषयरागात् तान् विषयभोगान् लब्धुम् अन्तःकरणे कामना उत्पत्स्यते।
अर्जुनः - कामनायाम् उत्पत्तौ सत्यां का बाधा?
श्रीकृष्णः - यदि कामनापूर्तिः न सम्भवेत् तर्हि सहजतया ततः क्रोधः अभिजायते।
अर्जुनः - क्रोधः तु स्वाभाविकः एव, यतोहि वयं क्षत्रियाः ननु? विना क्रोधं युद्धमपि तु न सम्भवति किल?
श्रीकृष्णः - नहि पार्थ! क्षत्रियाणां विषयमात्रं किम्, अपितु प्राणिमात्रस्य कृते क्रोधः नितरां दोषाय भवति। क्रोधात् सम्मोहः भवति, अर्थात् क्रोधे जायमाने सति तु मूढता हि वर्धते।
अर्जुनः - मयि मूढता हि आगच्छेत् नाम, युद्धादपि इयमेव वरं स्यात् मत्कृते । सम्मोहात् किं स्यात् वा अन्यत् भगवन्?
श्रीकृष्णः - अर्जुन! त्वं मे वचनम् अभिज्ञातुं प्रयत्नं कुरु। त्वं मम प्रियोऽसि। अतः तव हिताय हि अहम् एवं वदन् अस्मि। सम्मोहे प्राप्ते सति किं कर्तव्यं, किञ्च न इति स्मृतिः लुप्ता भविष्यति। त्वम् अत्र किमर्थम् आगतः असि इत्यस्य विषयस्यापि स्मरणं न भविष्यति।
अर्जुनः - अस्तु, यदा स्मृतिः नष्टा स्यात्, तदा किं भवेत्, भगवन्?
श्रीकृष्णः - अर्जुन! स्मृतौ नष्टायां बुद्धिः नष्टा भविष्यति। साम्प्रतं मया किं करणीयं, किञ्च न इतीयं विवेकशक्तिः किमपि निश्चेतुम् असमर्था भविष्यति।
अर्जुनः - बुद्धौ नष्टायां चेत् भगवन्?
श्रीकृष्णः - बुद्धौ नष्टायां मनुष्यस्य स्वस्थानात् निश्चितरूपेण पतनं भविष्यति इति, शुभम्।
(गीता - २/५८-६३), (अनुवर्तिष्यते)
-- नारदोपाध्यायः।

धारावाहिकी गीताप्रश्नोत्तरी -१४
अर्जुनः - भगवन्! स्थितप्रज्ञः कथम् उपविशति इत्यस्मिन् विषये इतः पूर्वं त्वत्तः मया सम्यक् श्रुतं, ज्ञातं च। अन्यच्च, सः कथं चलति इति विषयेऽपि श्रोतुम् इच्छामि, कृपया वद।
श्रीकृष्णः - पार्थ! तस्य स्थितप्रज्ञस्य चलनम् अपि क्रियारूपेण नैव, अपितु भावरूपेण हि भवति। रागद्वेषरहितैः स्ववशीभूतैः इन्द्रियैः विषयान् चरन् अपि सः वशीभूतान्तःकरणः साधकः अन्तःकरणस्य प्रसन्नतां प्राप्नोति।
अर्जुनः - तत्प्रसन्नतायां प्राप्तायां चेत् किं स्यात्?
श्रीकृष्णः - प्रसन्नचेतसः तस्य मनुष्यस्य सर्वक्लेशदुःखादीनां हानिः जायते। अन्यच्च, शीघ्रमेव तस्य बुद्धिः परमात्मनि स्थिरा भवति।
अर्जुनः - कीदृशस्य मनुष्यस्य बुद्धिः स्थिरा न भवति, अपितु चञ्चला, दोलायमाना वा भवति भगवन्?
श्रीकृष्णः - मनः, इन्द्रियाणि च यस्य वशीभूतानि न स्युः, तादृशस्य मनुष्यस्य एकनिश्चयात्मिका बुद्धिः न भवति। एतादृश्याः बुद्धेः अभावात् 'अहं कर्तव्यपरायणः भवेयम्' इति भावना, विचारः वा तस्मिन् न भवति। तादृशस्य विचारस्य अभावे अर्थात् स्वकर्तव्यपालनाभावे सः शान्तिं न प्राप्नोति।  हे अर्जुन!  अशान्तमनोयुक्तस्य मनुष्यस्य सुखं हि कुतः वा भवति?
अर्जुनः - भोगपरायणस्य मनुष्यस्य बुद्धिः स्थिरा भवितुं न शक्नुयात् इति तु स्वाभाविकमेव, परन्तु साधकस्य अपि कदाचित् अस्थिरबुद्धिः दृश्यते। किं कारणं स्यात् तत्र, भगवन्?
श्रीकृष्णः - कारणं तु अस्ति एव तत्रापि। यथा वायुः जले चलन्तीं नौकाम् अन्यदिशि हरति, तद्वत् स्वविषयेषु आचरताम् इन्द्रियाणाम् एकमपि इन्द्रियं यत् मनोऽनुदधाति, तत् इन्द्रियसंयुक्तम् एकमेव मनः तस्य साधकस्य बुद्धिं हरति।
अर्जुनः - तर्हि कस्य वा बुद्धिः स्थिरा भवति?
श्रीकृष्णः - यस्य इन्द्रियाणि सम्पूर्णतः स्ववशीभूतानि स्युः, मनसा अपि विषयचिन्तनं न भवेत्, तस्य बुद्धिः हि स्थिरा, निश्चला वा कथ्यते।
अर्जुनः - यस्य इन्द्रियाणि अवशीभूतानि स्युः, यस्य च इन्द्रियाणि पूर्णतः वशीभूतानि, तर्हि तयोर्मध्ये किं पार्थक्यं भगवन्?
श्रीकृष्णः - सामान्यमनुष्याणां या रात्रिः, अर्थात् यत्र मनुष्याः परमात्मतः सर्वथा विमुखाः सन्ति, तस्यां रात्रौ संयमी मनुष्यः जागर्ति, अर्थात् परमात्मानम् अनुभवति। अन्यच्च, यस्यां रात्रौ सामान्यमनुष्याः जाग्रति, अर्थात् भोगसङ्ग्रहादिषु ते जागरूकाः, तत्पराः वा भवन्ति, सा चेत् परमात्मानम् अभिजानतः, धीमतः, पुरुषस्य दृष्टौ रात्रिः, तमः वैव स्यात् इति कथ्यते।
अर्जुनः - संयमिनः पुरुषस्य पुरस्तात् अपि भोगाः तु समायान्ति एव ननु, भगवन्?
श्रीकृष्णः - किमर्थं न? भोगाः तु सर्वेषां पुरतः तिष्ठन्ति एव। परन्तु विशेषता यत् संयमिनं पुरुषं ते भोगाः न व्यथयन्ति। यथा स्वमर्यादायां स्थितवति जलपूर्णे समुद्रे सर्वासां नदीनां जलानि सर्वतः समाविशन्ति, तथापि तानि जलानि समुद्रस्य कमपि विकारं, परिवर्तनं वा कर्तुं न प्रभवन्ति। एवमेव तस्य संयमिनः पुरुषस्य पुरस्तात् अपि सांसारिकाः अनेके भोगविषयाः समायान्ति, परन्तु तस्मिन् जने कमपि विकारम् उत्पादयितुं ते न समर्थाः। ईदृशः मनुष्यः हि परमां शान्तिं, परमात्मानं वा प्राप्तुम् अर्हति, न वा भोगपरायणाः तत् प्राप्नुयुः कदापि।
अर्जुनः - भगवन्! भोगपरायणाः मनुष्याः अपि कथञ्चित् तच्छान्तिं लब्धुं शक्नुयुः किम्?
श्रीकृष्णः - शक्नुयुः अवश्यं, यदि ते त्यागं कर्तुं सक्षमाः, अन्यथा न। त्यागं विना शान्तिः दुर्लभा। यदि कश्चन पुरुषः सम्पूर्णकामनाः, स्पृहाः च परित्यज्य, अहंममत्वरहितः भूत्वा च विचरति, सः शान्तिम् आप्नोति।
अर्जुनः - हे प्रभो! अहन्तया, ममतया च रहितस्य पुरुषस्य स्थितिः कीदृशी स्यात्?
श्रीकृष्णः - भ्रातः! तादृशस्य पुरुषस्य स्थितिः तु ब्रह्मणि एव भवति। एषा एव ब्राह्मी स्थितिः कथ्यते इतीयं त्वया सम्यक् ज्ञायताम्। एनां स्थितिं प्राप्य साधकः न कदापि मुह्यति, न वा विचलितः हि भवति। यदि कश्चन मनुष्यः अन्तकाले अपि उपर्युक्तायां स्थितौ सदृढं स्थितः भवति, अर्थात् अहन्तया, ममतया च रहितः स्यात्, तदा सः निर्वाणं ब्रह्म प्राप्नोति इति, शुभम्। (गीता -२/६४-७२)
भगवद्गीताम् अनुसृत्य सज्जीकृतायाः प्रश्नोत्तर्याः द्वितीयोऽध्यायः सम्पूर्णः। श्रीकृष्णार्पणमस्तु। (अनुवर्तिष्यते)
-- नारदोपाध्यायः।

धारावाहिकी गीताप्रश्नोत्तरी
(तृतीयोऽध्यायः प्रारभ्यते)
अर्जुनः - भगवन्! तव एतैः व्यामिश्रितवचनैः मम बुद्धिः इतोऽपि मोहिता एव अनुभूयते। कदाचित् त्वं बुद्धिः एव श्रेष्ठा इति वदसि, पुनः च युद्धरूपे अस्मिन् घोरकर्मणि मां नियोजयसि। कदाचित् च बुद्धौ शरणमन्विच्छ इत्यपि वदसि। अतः विविधानि वचनानि विहाय भवान् एकं हि सुनिश्चितं वचनं वदतु, येन अहं कल्याणं प्राप्नुयाम्।
श्रीकृष्णः - अहो, अर्जुन! त्वम् एवं सम्भ्रमितः मा भव। पुराकाले मया अस्मिन् एव मनुष्यलोके ज्ञानमार्गिणां कृते ज्ञानयोगेन, कर्ममार्गिणां कृते च कर्मयोगेन, इत्येवं द्विविधा निष्ठा कथिता आसीत्। यतोहि एतदुभाभ्यां मार्गाभ्यां परिणामे एका एव समबुद्धिः प्राप्यते।
अर्जुनः - तत्समतायाः प्राप्त्यर्थं कार्यस्य अपि आवश्यकता भवति किं भगवन्?
श्रीकृष्णः - आम् अवश्यम्। विना कार्यं तु न किमपि सिध्यति। यतोहि कर्मणः आरम्भं विना मनुष्यः कथं वा नैष्कर्म्यम् अनुभवेत्? न च कर्मणां त्यागमात्रेण कथं वा सः सिद्धिं प्राप्नुयात्? अतः हे निष्पाप अर्जुन! कर्मणाम् अनारम्भात्, कर्मणां त्यागेन च तत्साम्यं न कदापि सम्भवति जीवने।
अर्जुनः - तर्हि, एतत् वद भगवन्! कर्मणां त्यागेन तत्साम्यं कथं न भवति?
श्रीकृष्णः - किं पुनः! प्राणिनः कर्माणि त्यक्तुं कथं शक्नुवन्ति? कश्चन अपि मनुष्यः यस्यां कस्यामपि अवस्थायां क्षणमात्रमपि अकर्मकृत् न तिष्ठति, यतोहि प्रकृतिजन्याः गुणाः स्वभावेन अवशान् एतान् प्राणिनः कर्म कारयन्ति। अतः प्रकृतिगतः प्राणी स्वेच्छया कथं वा 'अहं कार्यं न करोमि' इति वक्तुं शक्नुयात्? अपितु सः वाध्यवशतः कार्यं करोति।
अर्जुनः - यदि कोऽपि मनुष्यः तूष्णीं स्थित्वा न किमपि कुर्यात्, तर्हि तादृशत्यागः कर्मत्यागः न उच्यते किम्?
श्रीकृष्णः - नहि अर्जुन! सः त्यागः कर्मत्यागः न उच्यते सर्वथा। यः मनुष्यः तूष्णीं स्थितः सन्, अथवा कर्मेन्द्रियाणि केवलं बहिरेव अवरुध्य यदि मनसा विषयचिन्तनं कुर्वन् आस्ते, तर्हि तस्य सः त्यागः न कर्मत्यागः स्यात् कदापि, प्रत्युत सः त्यागः तस्य मिथ्याचारः हि उच्यते इति ज्ञायताम्।
अर्जुनः - भवता यत् समबुद्धिप्राप्तेः विषयः कथितः तत् न वा कर्मणाम् अनारम्भेन भवति, न च कर्मणां त्यागेन भवति, नहि वा बहिस्तूष्णीं स्थित्वा विषयचिन्तनं कुर्वता एव भवति इति। अहो, इतोऽपि सम्भ्रमे हि अहं पातितः भवता। तर्हि निश्चितरूपेण कथय भगवन्! कथं सा समबुद्धिः, समभावः वा मया प्राप्स्यते?
श्रीकृष्णः - तर्हि सावधानपूर्वकं शृणु पार्थ! यः मनुष्यः मनसा इन्द्रियाणि संयम्य आसक्तिरहितः भूत्वा, निष्कामभावेन युक्तः सन् वा स्वकीयैः इन्द्रियैः स्वकर्तव्यकर्माणि करोति, सः हि श्रेष्ठः स्यात्, सः  अवश्यमेव समबुद्धिं प्राप्नोति इति विद्धि। अतः त्वम् अपि शास्त्रनियतं कर्म कुरु, यतोहि कर्तव्यकर्मणः त्यागात् अपि कर्तव्यकर्मणः करणं हि श्रेयः, श्रेष्ठं च उच्यते । अन्यत् किं, कर्तव्यकर्म विना तु तव शरीरयात्रा, अथवा शरीरनिर्वाहः अपि न प्रचलति कथञ्चिदपि इति । (गीता - ३/१-८)
(अनुवर्तिष्यते)
-- नारदोपाध्यायः ।
धारावाहिकी गीताप्रश्नोत्तरी -१६
धृतराष्ट्रः - अहो, श्रीकृष्णः अर्जुनं कर्मव्याजेन युद्धे नियोजितुं प्रचेष्टते किम् ! ततः अर्जुनः श्रीकृष्णं किं पृष्टवान्  सञ्जय ?
सञ्जयः - आं राजन् ! विना कर्म तु शरीरनिर्वहणमपि असाध्यम् इति उक्त्वा श्रीकृष्णः अर्जुनं कर्मार्थम् उत्साहयन् दृश्यते तत्र । ततः अर्जुनः श्रीकृष्णं पृष्टवान् - ।
धृतराष्ट्रः - किं पृष्टवान् सः ?
अर्जुनः - भगवन् ! कर्तव्यकर्म क्रियते चेत् तेन बन्धनं तु न भविष्यति वा ?
श्रीकृष्णः - नहि, केवलं स्वस्य कृते एव, तुच्छस्वार्थाय वा कर्तव्यकर्म क्रियते चेन्मात्रं मनुष्यः कर्मभिः बध्यते, नान्यथा । अतः त्वम् आसक्तिरहितः सन् केवलं कर्तव्यपरम्परायाः सुरक्षार्थं, निष्ठापूर्वकं कर्म कुरु ।
अर्जुनः - कर्म कथं करणीयं भगवन् ?
श्रीकृष्णः - मनुष्यजीवने कर्म तु करणीयमेव । सर्गारम्भे पितामहेन ब्रह्मणा कर्तव्यकर्मभिः सह प्रजाः सृष्टाः । तेन ताः प्रति उक्तं यत् 'एषः कर्तव्यकर्मरूपः यज्ञः युष्मभ्यं कर्तव्यकर्मणः पूरकवस्तूनां प्रदाता भूयात्' इति ।
अर्जुनः - पितामहेन ब्रह्मणा कर्म कथं करणीयम् इति विषये किमपि उक्तं किं भगवन् ?
श्रीकृष्णः - आं, तेन पितामहेन ताः प्रजाः उद्दिश्य एवम् उक्तम् - ।
ब्रह्मा - हे सन्ततयः! अनेन कर्मरूपयज्ञेन यूयं देववृद्धिं, देवोन्नतिं वा कुरुत । अपि च, ते देवाः युष्माकं वृद्धिं कुर्वन्तु । एवं परस्परं वृद्धिं कुर्वन्तः यूयं परमं श्रेयः, अथवा परमात्मानं प्राप्स्यथ ।
प्रजाः - यदि वयं कर्मरूपं यज्ञं न कुर्याम, ततः किं स्यात् पितामह ?
पितामहः - हे मम प्रियसन्ततयः ! युष्माकं कर्तव्यकर्मरूपेण यज्ञेन वृद्धिं गताः देवाः, अर्थात् तेन यज्ञेन उन्नताः देवाः, याचनां विनैव युष्मभ्यं कर्तव्यपालनस्य कृते तदावश्यकवस्तूनि दास्यन्ति । परन्तु यूयं यदि तैः वस्तुभिः देवानां पुष्टिम् अकुर्वन्तः स्वयमेव सुखं भोक्षध्वे तर्हि यूयं स्तेनाः अथवा चोराः कथयिष्यध्वे । अतः देवेभ्यः तद्वस्तूनि समर्प्य हि तेषाम् उपयोगः युष्माभिः कर्तव्यः।
अर्जुनः - आं, ब्रह्मदेवस्य वचनम् अक्षरशः  सत्यमेव । परन्तु अस्मात् चौर्यरूपात् दोषात् विमुक्तिः कथं भवेत् भगवन् ?
श्रीकृष्णः - हे प्रियभ्रातः ! केवलं लोककल्याणार्थं कर्म कुर्वन्तः मनुष्याः हि यज्ञरूपकर्मतः प्राप्तं यज्ञशेषामृतम् अर्थात् समताम् अनुभवन्ति । तस्य अमृतस्य अनुभवितारः ये श्रेष्ठजनाः, ते हि सर्वपापेभ्यः विमुक्ताः भविष्यन्ति । परन्तु ये केवलं स्वसुखार्थं हि जागरिताः भवन्ति, ते तु जीवने केवलं पापमेव सङ्गृह्णन्ति । 
अर्जुनः - ब्रह्मणः आज्ञा इदानीं त्वया सुष्ठु श्राविता, परन्तु तस्मिन् विषये तव मतं चेत् किं, प्रभो ?
श्रीकृष्णः - अस्मिन् विषये मदीयम्  मतमपि एतदेव स्यात् । सृष्टिचक्रस्य सञ्चालनार्थं कर्तव्यकर्मणः अत्यन्तम् आवश्यकता अस्ति । यतोहि समस्तप्राणिनः अन्नाद् उत्पद्यन्ते । वर्षाकारणतः अन्नं जायते । वर्षा कर्तव्यपालनात् अर्थात् यज्ञात् भवति । सः यज्ञः अपि निष्कामभावेन कृतात् कर्मद्वारा हि सम्भवति ।  तं यज्ञविधिं वेदाः कथयन्ति । ते वेदाः च परमात्मतः प्रकटीभूताः सन्ति । अतः सर्वव्यापकः परमात्मा कर्तव्यकर्मणि, अथवा यज्ञे  नित्यं प्रतिष्ठितः भवति । अर्थात् तस्य परमात्मनः प्राप्तिः कर्तव्यकर्मणः पालनेन एव सम्भवति । अतः एव सृष्टिचक्रस्य सुरक्षार्थं मनुष्याणां कृते स्वकर्तव्यस्य पालनम् अत्यन्तम् आवश्यकमस्ति इति ।
(गीता - ३/९-१५) 
(अनुवर्तिष्यते)
-- नारदोपाध्यायः ।

धारावाहिकी गीताप्रश्नोत्तरी -१७
अर्जुनः - भगवन्! यदि अस्य सृष्टिचक्रस्य सुरक्षार्थं कश्चन मनुष्यः कर्तव्यकर्मणः पालनं न कुर्यात्, तर्हि तेन किं भवेत्?
श्रीकृष्णः - हे धनञ्जय! कर्तव्यकर्मणः पालनं तु मनुष्यमात्रेण विधातव्यम् एव। यदि कश्चन मनुष्यः स्वकर्तव्यदृष्ट्या, एवं सृष्टिचक्रस्य सुरक्षार्थम्, एतस्य कर्मणः पालनं न कुर्यात् तर्हि सः केवलम् इन्द्रियाणां दासः, भोगपरायणः, पापात्मा च कथ्यते। एतादृशः पापपरायणः मनुष्यः संसारे निरर्थकमेव जीवति, तस्य तु मरणं हि वरम्।
अर्जुनः - यदि आसक्तिरहितः कश्चन मनुष्यः, भवतः आज्ञानुसारेण सृष्टिपरम्परायाः सुरक्षार्थं, कर्तव्यकर्मणि निरतः स्यात्, तर्हि तस्य स्थितिः चेत् कथं स्याद् भगवन्?
श्रीकृष्णः - सः कर्मयोगसंसिद्धः, आत्मरतिः मनुष्यः, आत्मना आत्मनि एव तृप्तः, सन्तुष्टः च भवति। तस्य कृते अस्मिन् लोके न किमपि कर्तव्यम् अवशिष्यते। यतोहि तादृशस्य महाभागस्य कृते कर्मकरणेन, अकर्मकरणेन च नास्ति किमपि प्रयोजनम्, न वा तस्य केनचित् प्राणिना सह कश्चन स्वार्थसम्बन्धः हि भवेत्।
अर्जुनः - अहमपि एवं भवितुम् अर्हिष्यामि किं, भगवन्?
श्रीकृष्णः - आम्, अवश्यं त्वम् एवं भवितुम् अर्हिष्यसि अर्जुन! अतः त्वं निरासक्तः सन् स्वकर्तव्यस्य पालनं सोत्साहम् एवं सम्यक्तया कुरु। यतोहि अनासक्तः भूत्वा, कर्तव्यकर्माणि कुर्वन् मनुष्यः परमात्मानं प्राप्नोति।
अर्जुनः - भगवन्! पूर्वं केऽपि अनासक्ताः मनुष्याः, कर्माणि कुर्वन्तः परमात्मानं प्राप्नुवन् किं कदाचित्?
श्रीकृष्णः - आम्, अवश्यम्। जनकसदृशाः अनेके कर्मयोगिनः महात्मनः कर्तव्यकर्माणि कुर्वन्तः एव परमात्मानम् अनुभूतवन्तः, प्राप्तवन्तः च। परमात्मानं प्राप्तवन्तः चेदपि ते महापुरुषाः जनान् सन्मार्गं प्रति नेतुम्, अर्थात् लोकसङ्ग्रहार्थं सम्यक्तया स्वयं च कर्माणि कृतवन्तः आसन्। अतः हे पार्थ! त्वमपि लोकसङ्ग्रहार्थं स्वकर्तव्यस्य पालनं कुरु।
अर्जुनः - लोकसङ्ग्रहः इत्युक्ते किम्? सः कीदृग् भवति? तद्विषये इतोऽपि स्पष्टीक्रियतां प्रभो!
श्रीकृष्णः - तर्हि शृणु, लोकसङ्ग्रहः स्वकर्तव्यपालनेन, वाण्या च इति द्विधा भवति। श्रेष्ठपुरुषः यत् यत् आचरति, तत् दृष्ट्वा अन्ये अपि तदेव आचरन्ति। सः पुरुषः स्ववचनैः यत् प्रमाणं कुरुते अन्ये सामान्याः मनुष्याः अपि तदेव अनुवर्तते। अतः सामान्यमनुष्यान् उन्मार्गतः सन्मार्गं प्रति नेतुं श्रेष्ठपुरुषाणां यः कर्मप्रयासः, सः लोकसङ्ग्रहः उच्यते, ज्ञातं वा अर्जुन?
अर्जुनः - ज्ञातं भगवन्! परं परमात्मप्राप्तिविषये त्वया जनकः उदाहृतः, एवमेव लोकसङ्ग्रहकार्ये रतस्य अपरस्य कस्यचन उदाहरणमपि प्राप्यते किम्?
श्रीकृष्णः - अहो, अर्जुन! त्वं मामेव पश्य, अपरस्य का वार्ता अत्र? मम त्रिषु लोकेषु न किमपि कर्तव्यं स्यात्, न च मम अप्राप्तं वस्तु हि किमपि विद्यते, तथापि अहं लोकसङ्ग्रहार्थम् एव सततं कर्म करोमि इति। (गीता - ३/१६-२२)
(अनुवर्तिष्यते)
-- नारदोपाध्यायः ।
धारावाहिकी गीताप्रश्नोत्तरी -१८

अर्जुनः - भगवन्! यदि तव त्रिलोके न किमपि कर्तव्यं स्यात्, न च अप्राप्तं वस्तु हि स्यात्, तर्हि तव कर्मकरणस्य नु का आवश्यकता?
श्रीकृष्णः - मया इतः पूर्वम् उक्तं हि ननु, यत् लोकसङ्ग्रहार्थम् एव कर्म करोम्यहम् इति। कर्मकरणस्य आवश्यकता तु सर्वेषां कृते भवति एव। कर्मवित् श्रेष्ठः यदि आलस्यवशतः कर्माणि त्यजेत् तर्हि तस्य अनुचराः अपि स्वकर्माणि त्यजेयुः इति तु स्वाभाविकम् एव। तद्वत् यदा अहमपि निरालस्यः सन् कर्तव्यकर्माणि न कुर्यां, तदा ते सामान्यजनाः अपि मम मार्गं हि अनुसरेयुः, अर्थात् ते स्वकर्तव्यकर्माणि त्यजेयुः। तस्मादेव अहं स्वयमेव कर्म कुर्वन् सामान्यमनुष्यवत् सततम् अग्रे सरामि।
अर्जुनः - अनेन किं स्यात् भगवन्?
श्रीकृष्णः - यदि सामान्यजनानां दृष्टौ अहं कर्मसु न वर्ते, तदा एते सर्वजनाः कर्मविमुखाः भवेयुः, अर्थात् स्वकर्तव्यकर्म त्यजेयुः, यस्मात् कारणात् च ते नष्टाः, भ्रष्टाः च भवेयुः। तदा अहमपि सर्वथा संकरस्य कर्ता स्याम्, इमाः प्रजाः च उपहन्याम्।
अर्जुनः - तर्हि भवत्कृते कर्तव्यकर्मणः आवश्यकता वर्तते इति ज्ञातम्। परन्तु प्रभो! किं जीवन्मुक्तस्य महापुरुषस्य कृते अपि कर्तव्यकर्मणः आवश्यकता स्यात् वा?
श्रीकृष्णः - आवश्यकतामात्रं न, अपितु, अत्यावश्यकता स्यात् तेषां कृते अपि। कर्मसु आसक्ताः मन्दमतयः कर्मफलप्राप्त्यर्थं यथा जागरूकतया कर्माणि कुर्वन्ति, तथैव अनासक्तैः तत्त्वज्ञानिभिः अपि लोकसङ्ग्रहार्थं कर्तव्यकर्माणि विधातव्यानि एव। ज्ञानिनः न कदापि तेषां कर्मासक्तानाम् अज्ञानिनां बुद्धौ भेदं जननेयुः। ते स्वयं कर्माणि कुर्वन्तः अन्यैरपि तत्कारयेयुः च।
अर्जुनः - ज्ञानिनाम्, अज्ञानिनाञ्च मध्ये कर्माचरणशैली भिन्ना वा भगवन्?
श्रीकृष्णः - आं, तत्र भिन्नता दृश्यते। वस्तुतः सर्वाणि अपि कर्माणि प्रकृतिगतैः गुणैः सततं क्रियमाणानि सन्ति एव। परन्तु अहंकारेण मोहितः अज्ञानी 'अहं करोमि' इति मन्यते, अतः साहंकारं सः कर्म करोति। परन्तु गुणकर्मविभागयोः तत्त्ववित् महापुरुषः गुणाः गुणेषु वर्तन्ते, अथवा सम्पूर्णक्रियाः प्रकृतौ एव सञ्जायन्ते इति विचार्य सः तासु न रमते।
अर्जुनः - भगवन्! त्वं यावत् उत्तरदायित्वं वहसि, तावत् ज्ञानिनः अपि वहेयुः किम्?
श्रीकृष्णः - नहि, ज्ञानी अज्ञानिवत् कर्म कुर्यात्, अथवा न कुर्यात् इत्यत्र तस्य यथाभिरुचि, परन्तु सः प्रकृतिजन्यगुणैः विमोहितान्, गुणकर्मसु आसक्तान् च अज्ञानिनः कर्मभ्यः केनापि प्रकारेण, कदाचिदपि न विचालयेत्।
अर्जुनः - अहन्तु करुणया विचलितः भवामि एव भगवन्, किं वा कुर्याम्?
श्रीकृष्णः - नैव अर्जुन! एवं नोचितं त्वादृशस्य कृते। अहमस्मि एव नु तव पार्श्वे, का वृथा चिन्ता तव? सम्पूर्णकर्माणि मयि एव समर्प्य कामना, ममत्वं, सन्तापः इत्यादिभिः रहितः सन् कर्तव्यकर्मरूपम् एतत् युद्धम् अवश्यं कुरु इति। (गीता - ३/२३-३०)
(अनुवर्तिष्यते)
-- नारदोपाध्यायः।

धारावाहिकं गीताप्रश्नोत्तरम् -१९
अर्जुनः - भगवन्! 'त्वं युद्धस्व' इत्युक्त्वा माम् अस्मिन् घोरयुद्धे प्रेरयसि, पुनः 'कर्माणि मयि अर्पय' इति वदसि। त्वयि अर्पितैः कर्मभिः किं स्यात्?
श्रीकृष्णः - आं, युद्धरूपं कर्म तु करणीयमेव मनुष्यजीवने। परन्तु यत् यत् कर्म क्रियते, तत्सर्वं न स्वार्थाय भवेत्, अपि तु तत् भगवते समर्पणीयम्। ये मनुष्याः दोषदृष्टिविमुक्ताः, श्रद्धावन्तः सन्ति, ये च सदा मदीयं मतम् अनुसरन्ति, तेऽपि सर्ववधैः   कर्मबन्धनैः विमुच्यन्ते। अतः त्वमपि मदीयं मतम् अनुसर।
अर्जुनः - परन्तु सर्वे अपि तव मतं हि अनुसरेयुः किं, भगवन्?
श्रीकृष्णः - सर्वे न। ये श्रद्धारहिताः, अभ्यसूयन्तः जनाः सन्ति, ते हि मम इदं मतं न अनुतिष्ठन्ति। परन्तु अर्जुन! तान् अविवेकिनः, पारमार्थिकज्ञानेन रहितान्, सांसारिकज्ञानेन विमोहितान् च मनुष्यान् त्वं नष्टान् एव विद्धि।
अर्जुनः - तव मतानुकूलं यदि ते न अनुसरेयुः तर्हि तेषां पतनं स्यात् किं, भगवन्?
श्रीकृष्णः - आं, तादृशानां पतनं तु स्वाभाविकतया हि भवति। यः तत्त्वज्ञानी, सः रागद्वेषादिकं परित्यज्य परिशुद्धस्वभावेन कार्याणि करोति। परन्तु ये मनुष्याः रागद्वेषादिभिः सह दूषितस्वभावेन कर्म कुर्वन्ति, ते शास्त्रमर्यादानुगुणं कर्म कर्तुं सर्वथा अनर्हाः एव। अतः एतादृशाः दूषितस्वभावयुक्ताः, परवशाः अवश्यं पतन्ति।
अर्जुनः - एतादृशात् पतनात् विमोक्षार्थं कश्चन उपायः स्यात् किं, भगवन्?
श्रीकृष्णः - आं, तदर्थं रागद्वेषौ त्यक्तव्यौ। एतौ रागद्वैषौ मनुष्याणां परमौ शत्रू स्तः। अतः तादृशाः मनुष्याः रागद्वेषाभ्यां परवशाः सन्तः कर्माणि न कुर्वन्ति। यतोहि प्रत्येकम् इन्द्रियाणां विषयेषु रागद्वेषौ अनुकूलप्रतिकूलाभ्यां व्यवस्थितौ स्तः इति ज्ञायतां पार्थ! 
अर्जुनः - एवञ्चेत् मनुष्यः किं कुर्यात्, अहमेव नु किं कुर्याम् ?
श्रीकृष्णः - मनुष्येण स्वधर्मस्य पालनं कर्तव्यम्। सम्यक्तया अनुष्ठितात् परधर्मात् स्वधर्मः हि श्रेयान् कथ्यते। यद्यपि स्वधर्मः गुणरहितः हि भवेत् नाम, तथापि स्वधर्मः न त्यजनीयः कदापि। स्वधर्मस्य पालनं कुर्वतः कस्यचन यदि मृत्युरपि भवेत्, तर्हि तादृशः मृत्युः तस्य कल्याणाय एव भवति। परन्तु सर्वगुणैः सुसम्पन्नः परधर्मः चेत् नितरां भयप्रदः भवति। अतः अर्जुन! त्वम् अपि दुराग्रहं परित्यज्य स्वधर्मस्य हि पालनं कुरु, युद्धार्थं च उत्तिष्ठ इति। (गीता - ३/३१-३५)
(अनुवर्तिष्यते --)
-- नारदोपाध्यायः।

धारावाहिकं गीताप्रश्नोत्तरम् -२०
अर्जुनः -  हे कृष्ण! यदि स्वधर्मस्य पालनम् एव श्रेष्ठं, तर्हि मनुष्यः अनिच्छन् अपि पुनः बलात् नियोजित इव कस्य प्रेरणया, सः स्वधर्मं परित्यज्य पापम् अर्थात् अधर्मम् आचरति?
श्रीकृष्णः -  पार्थ! रजोगुणात् समुद्भवः कामः एव पापकर्म कारयति। अस्मात् कामात् क्रोधः उत्पन्नः भवति इति त्वं विद्धि। असौ कामः महाशनः, महापापी च वर्तते। एनं कामं हि अस्मिन् विषये महान्तं वैरिणं विद्धि।
अर्जुनः - कामनामकः अयं महापापी किं करोति भगवन्?
श्रीकृष्णः - यथा धूमेन अग्निः, मलेन दर्पणम्, उल्बेन च गर्भः आव्रियते, तथैव एषः कामः 'जीवने पापाचरणं न करिष्ये' इति भावनाम् आवृत्य मनुष्यं बलात् पापं कारयति। अतः पार्थ! असौ कामः अग्निवत् न कदापि तृप्यति, तथा अयं विवेकवतां साधकानां नित्यशत्रुः वर्तते। अनेन महापापिना हि मनुष्यस्य विवेकः आव्रियते।
अर्जुनः - कुत्र निवसति अयं कामः भगवन्?
श्रीकृष्णः - अयं कामः मनुष्यस्य इन्द्रियेषु, मनसि, बुद्धौ च एषु त्रिषु स्थानेषु निवसति। तथा एतैः इन्द्रियादिभिः देहाभिमानिनः मनुष्यस्य ज्ञानम् आवृत्य तं विमोहयति।
अर्जुनः - अस्य कामस्य नाशः कथं भवेत्, किम् अहं तं नाशयितुं शक्नुयां भगवान्?
श्रीकृष्णः - अवश्यं शक्ष्यसि अर्जुन! परं त्वं ततः पूर्वम् इन्द्रियाणि सर्वतः संयम्य एव एनं ज्ञानविज्ञानादिकस्य नाशकं महापापिनम् एतं कामं मारयितुं शक्ष्यसि, अतः तव शत्रुम् एतम् अवश्यं मारय।
अर्जुनः - त्वया सूचितः अयम् उपायः मया कथं करणीयः भगवन्?
श्रीकृष्णः - अर्जुन! शरीरात् इन्द्रियाणि पराणि, अर्थात् बलयुतानि, सूक्ष्मरूपाणि वा सन्ति। एवमेव इन्द्रियेभ्यः मनः परं स्यात्, मनसः परा बुद्धिः, बुद्धेः च परः कामः वर्तते। अतः हे महाबाहो! इत्थं बुद्धेः अपि कामं परं ज्ञात्वा आत्मना आत्मानं वशीकृत्य त्वम् एनं दुर्जयं नित्यशत्रुं मारय इति। (गीता - ३/३६-४३)
(भगवद्गीताग्रन्थम् अनुसृत्य सज्जीकृतस्य अस्य गीताप्रश्नोत्तरस्य कर्मयोगनामकः तृतीयोऽध्यायः सम्पूर्णः।)
श्रीकृष्णार्पणमस्तु । (अनुवर्तिष्यते)
-- नारदोपाध्यायः।

धारावाहिकं गीताप्रश्नोत्तरम् -२१
     (चतुर्थोऽध्यायः प्रारभ्यते)

धृतराष्ट्रः - भगवता कर्मयोगादिभिः नानावचनैः प्रेरितः अर्जुनः युद्धमिदं सम्भवतः करिष्यति इति भाति। यदि युद्धं नाभविष्यत् तर्हि एव वरमासीत्, तेषां सर्वेषां प्राणरक्षणं समभविष्यत्। ततः किं पृष्टवान् अर्जुनः, वद सञ्जय?
सञ्जयः - आं, राजन्! युद्धं तु विनाशाय एव भवति। परन्तु यथा श्रीकृष्णः अर्जुनं कर्मविषये बोधयन्, उत्साहयन् चास्ति, तद्विचार्य तु युद्धं सम्भवेदेव इति भाति ममापि। ततः अर्जुनः भगवन्तं पृच्छन्नस्ति एवम् - ।
अर्जुनः - भगवन्! यस्मिन् कर्मयोगे कामशत्रोः विनाशार्थं भवता प्रेरितोऽस्मि अहं, तस्य कोऽपि इतिहासः, लोकपरम्परा वा स्यात् किम्?
श्रीकृष्णः - आं, परम्परा तु भवति एव जगति। सर्वात् पूर्वम् इमम् अविनाशिनं योगं सूर्यं बोधयितुम् उक्तवान् अहम्। सूर्येण सः एव योगः निजपुत्राय मनवे श्रावितः। एवमेव मनुना निजपुत्रं इक्ष्वाकुं बोधयितुं सः योगः प्रोक्तः। एवं क्रमेण परम्परागतया प्राप्तः अयं योगः राजर्षिभिः अपि ज्ञातः। परन्तु इदं यौगिकज्ञानं बहुकालपर्यन्तं न्यूनतां गतमासीत्, अथवा लुप्तप्रायः एव अभवत्। परन्तु त्वं मम प्रियभक्तः, सखा च असि। तस्मात् तमेव पुरातनं योगम् अद्य त्वाम् उद्दिश्य उक्तवान् अस्म्यहं, यश्च योगः उत्तमः, रहस्यपूर्णः, कल्याणकारकः च वर्तते।
अर्जुनः - परन्तु भगवन्! तव एतत् वचनं श्रुत्वा अहम् आश्चर्यचकितः सञ्जातः अस्मि। कथं, कदा च त्वया सूर्यः उपदिष्टः? यतोहि सः सूर्यः तु पुराकाले हि उत्पन्नः आसीत्, परं तव जन्म तु इदानीन्तनम्, अर्वाचीनं वा एव। अतः अहं कथं जानीयां यत् सृष्ट्यादौ त्वया हि सूर्यः उपदिष्टः इति। त्वम् एतादृशैः वचनैः वृथा मां भ्रामयन् असि किम्?
श्रीकृष्णः - नहि अर्जुन! यथार्थं वचनम् एतत्, न वा भ्रामकम् एव स्यात् कदाचित्। हे परन्तप! मम अस्य जन्मनः वार्ता नैव इयम्। शृणु, मम, तव च बहूनि जन्मानि क्रमेण व्यतीतानि सन्ति। तानि सर्वाणि अपि जन्मानि अहं प्रत्यक्षं जानामि। कस्मिन् कस्मिन् जन्मनि मया, त्वया च किं किं कृतम् आसीत् इत्यादिकमहं तत्सर्वं सम्यक्तया जानामि, परन्तु त्वं च सम्प्रति तन्न जानासि।
अर्जुनः - मम जन्मवत् तव जन्म न भवति किम्?
श्रीकृष्णः - नहि अर्जुन! अहम् अजन्मा, अविनाशी च अस्मि, अर्थात् जन्मरहितः, विनाशरहितः, तथा च सम्पूर्णभूतानाम् ईश्वरः अस्मि। एवं स्यां चेदपि अहं स्वकीयां प्रकृतिं स्ववशीकृत्य योगमायया प्रकटीभवामि।
अर्जुनः - तर्हि तव प्रकटीभवनस्य सः अवसरः कः, भगवन्?
श्रीकृष्णः - आं, लोके अस्मिन् मम प्रकटीभवनस्य विशेषः अवसरः अस्ति एव अर्जुन! यदा यदा धर्मस्य हानिः, अधर्मस्य वृद्धिः च भवेत्, तदा तदा अहं लोके अवतरामि।
अर्जुनः - तव अत्र अवतरणस्य प्रयोजनं नु किं प्रभो?
श्रीकृष्णः - साधुसज्जनानां रक्षणार्थं, दुष्टानां दमनार्थम् अर्थात् विनाशार्थं, परम्परया आगतस्य, न्यूनतां गतस्य वा, सनातनधर्मस्य पुनः सम्यक्तया संस्थापनार्थं युगे युगे लोके अस्मिन् अहं सम्भवामि इति। (गीता - ४/१-८)
(अनुवर्तिष्यते --)
-- नारदोपाध्यायः।
धारावाहिकं गीताप्रश्नोत्तरम् -२२
अर्जुनः - भवतः अवतरणं साधुरक्षणाय, दुष्टविनाशाय, धर्मस्थापनाय च भवति इति ज्ञातम्। परन्तु एवंविधेन पुनः पुनः अवतारेण भवान् कर्मादिभिः न बध्यते किम्?
श्रीकृष्णः - नहि, अर्जुन! केनापि कारणेन मम बन्धनं कदापि न सम्भवति, यतोहि मदीयं जन्म, कर्म च दिव्यं वर्तते। न च मदीयः कश्चन स्वार्थः हि स्यात्, अहं तु केवलं लोकहिताय एव प्रकटीभवामि। एवं रीत्या यः मां तत्त्वतः अवगच्छेत्, सः अपि शरीरं त्यक्त्वा पुनर्जन्म न प्राप्नुयात्, अपितु मामेव एति।
अर्जुनः - तादृशः जनः त्वामेव प्राप्नुयात् इत्यस्मिन् विषये अस्ति वा किञ्चित् प्रमाणम्?
श्रीकृष्णः - कुतः वा न, पार्थ! ये मनुष्याः माम् एव आश्रिताः, मयि एव तल्लीनाः भवेयुः, एतादृशाः बहवः जनाः ज्ञानद्वारा अर्थात् मम जन्मकर्मयुतस्य दिव्यतत्त्वस्य अभिज्ञानेन पूताः भूत्वा, रागभयक्रोधादिभिः रहिताः सन्तः ते मामेव प्राप्तवन्तः आसन्, प्राप्नुवन्ति च।
अर्जुनः - तादृशाः जनाः केन भावेन त्वच्छरणं यान्ति, भगवन्?
श्रीकृष्णः - हे कुन्तीपुत्र! ये मनुष्याः अस्मात् प्रपञ्चात् विमुखीभूय येन भावेन मच्छरणं यान्ति, अहमपि तेनैव भावेन तान् भजामि। सम्पूर्णमनुष्याणाम् उपरि मदीयः सत्प्रभावः जायते, येन ते अपि स्वार्थम्, अभिमानं च परित्यज्य परहिते तत्पराः भवन्ति।
अर्जुनः - भगवन्! त्वं शरणागतं भक्तं प्रति अनुकूलः वर्तसे, तथापि जनाः त्वां विहाय देवोपासनां कुर्वन्ति इति दृश्यते, किमर्थम् एवम्?
श्रीकृष्णः - एतस्य कारणं यत्, मनुष्यलोके कर्मजन्यसिद्धिः झटिति भवति। मनुष्याः स्वभावेन, स्वाभाविकतया हि विषयभोगान् प्रति आकृष्टाः भवेयुः। भोगान् प्रति हि ते महत्त्वं दद्युः। तस्मात् ते कर्मजन्यां सिद्धिं वाञ्छतः, मां विस्मृत्य च देवान् उपासते।
अर्जुनः - यथा मनुष्याः कर्मजन्यसिद्धितः फलप्राप्तेः आशया देवान् उपासते। तथैव भवान् अपि तत्प्राप्त्यर्थं किमपि कर्म कुर्यात् किम्?
श्रीकृष्णः - यत् कर्तव्यं स्यात् तत्तु करोमि अहमपि, परन्तु ततः किमपि स्वकीयं स्वार्थपूरणं भवेत् इति उद्देशेन नैव कदापि, अपितु जनहिताय एव कर्म करोमि। अहं जीवानां गुणकर्मानुसारेण ब्राह्मणक्षत्रियवैश्यशूद्रान् एतान् चतुर्वर्णान् सृजामि। परन्तु सृष्ट्यादिकार्यं तु कर्तृत्वेन, फलेच्छया च रहितः भूत्वा हि करोमि। अतः तानि कर्माणि मां न लिम्पन्ति। अन्यच्च, मादृशाः ये कर्तृत्वरहिताः, फलासक्तिरहिताः च मनुष्याः स्युः, ये च मां तत्त्वेन सम्यक् जानीयुः, ते अपि कर्मभिः न कदापि बध्यन्ते इति एका महत्त्वपूर्णा सूचना त्वदर्थम् अर्जुन! इति। (गीता - ४/९-१४)
(अनुवर्तिष्यते --)
-- नारदोपाध्यायः।

धारावाहिकं गीताप्रश्नोत्तरम् -२३
अर्जुनः - भगवन्! कर्तृत्वरहितेन, फलानुसन्धानरहितेन च सता केनापि कदाचित् एवं कर्माणि कृतानि किम्?
श्रीकृष्णः - आम् अवश्यम्। पूर्वजैः मुमुक्षुभिः कर्मणां वास्तविकं तत्त्वं सम्यग् अभिज्ञाय कर्माणि अक्रियन्त। अतः अर्जुन! त्वमपि पूर्वजैः पूर्वतरं कृतं कर्म अवश्यं कुरु।
अर्जुनः - तैः पूर्वजैः कृतं यत् कर्म, यच्च कर्तुम् अहम् आज्ञाप्ये त्वया, तत् कर्म किं भगवन्?
श्रीकृष्णः - किं कर्म, किं च अकर्म इत्यस्मिन् विषये विद्वांसः अपि सम्भ्रमतां गच्छेयुः। तस्मिन् कर्मतत्त्वविषये हि अहम् इदानीं त्वां वदिष्यामि, यत् विज्ञाय त्वं संसारबन्धनात् मुक्तः भविष्यसि।
अर्जुनः - अस्तु, किं तत् उच्यतां भगवन्!
श्रीकृष्णः - शृणु तावत्, कर्म, अकर्म, विकर्म चेति त्रिविधं कर्म संज्ञितम् अस्ति। एतेषां त्रयाणामपि तत्त्वम् अवश्यं ज्ञातव्यं भवता, यतोहि कर्मतत्त्वम् अतीव गहनं भवति।
अर्जुनः - कर्म, अकर्म चेति अनयोः तत्त्वयोः अवगमनं कथं भवेत् तर्हि ?
कृष्णः - तदेव वदन् अस्मि, शृणु - कर्मणि अकर्मणः दर्शनम्, अकर्मणि च कर्मणः दर्शनम् इत्यर्थात् कश्चन कर्म कुर्वन् अपि तस्मिन् निर्लिप्तः स्यात्, एवं निर्लिप्तः सन् अपि कर्म कुर्यात् । एवं प्रकारेण यः कर्म करोति, सः हि मनुष्येषु योगी कथ्यते । तथैव सर्वकर्मणः कर्ता, बुद्धिमान् चापि सः आख्यायते ।
अर्जुनः - बुद्धिमत्ता इत्युक्ते किं भगवन् ?
श्रीकृष्णः - यस्य सर्वकर्माणि सङ्कल्परहितानि, कामनारहितानि च भवेयुः, एवं यस्य च कर्माणि ज्ञानाग्निना दग्धानि स्युः, तादृशः पुरुषः ज्ञानिभिः अपि बुद्धिमान् कथ्यते। एषा एव तस्य बुद्धिमत्ता स्यादिति विद्धि अर्जुन।
अर्जुनः - एतादृशस्य पुरुषस्य स्थितिः कीदृशी स्यात्,भगवन्?
श्रीकृष्णः - एतादृशः पुरुषः क्रियाफलेषु आसक्तिरहितः, अथवा फलाश्रयरहितः सन्, सः सदा तृप्तः, सन्तुष्टः च भवति। अर्थात् सः सर्वकर्म कुर्वन् अपि नैव किञ्चिदपि करोति इति ज्ञायताम्।
अर्जुनः - भगवन्! यदि कश्चन निवृत्तिपरायणः स्यात् तदा?
श्रीकृष्णः - यः शरीरम् अन्तःकरणादिकं च वशीकरोति, सर्वपरिग्रहाणां त्यागी, सांसारिकाशारहितः साधकः, केवलं शारीरिकं कर्म कुर्वन् अपि सः पापं नाधिगच्छति।
अर्जुनः - यदि कश्चन प्रवृत्तिपरायणः स्यात् तदा चेत्?
श्रीकृष्णः - प्रवृत्तिपरायणः सः अपि सर्वविधौ परिस्थितौ प्राप्तायां सत्यामपि सदा सन्तुष्टः भवति। ईर्ष्याद्वन्द्वादिभिः रहितः, सिद्ध्यसिद्ध्यादिविषयेषु समः सन् कर्माणि कुर्वन् अपि सः न कदापि बध्यते। न एतावन्मात्रम्, अपितु यः आसक्तिरहितः जनः, स्वाधीनः, यस्य केवलं परमात्मप्राप्तेः हि आकाङ्क्षा स्यात्, केवलं यज्ञार्थमेव कर्मकर्ता सः, तादृशस्य पुरुषस्य प्रारब्ध-संचित-क्रियमाणानि, सर्वाणि अपि कर्माणि विलीयन्ते, अर्थात् तस्य कर्माणि अपि अकर्माणि हि भवन्ति इति अवगम्यताम् अर्जुन इति। (गीता - ४/१५-२३)
(अनुवर्तिष्यते --)
-- नारदोपाध्यायः ।

धारावाहिकं गीताप्रश्नोत्तरम् -२४

अर्जुनः - भगवन्! त्वं माम् असकृत् यज्ञरूपकर्म कर्तुं प्रोत्साहयन् असि। कदाचित् कर्म कुर्वन् अपि कश्चन पापं न प्राप्नोति इति वदसि। अतः यज्ञसम्बन्धिकं विषयं मदर्थे सम्यक्तया बोधय। 
श्रीकृष्णः - अर्जुन! यज्ञस्य स्वरूपाणि विविधानि भवन्ति, तानि सावधानपूर्वकं शृणु। प्रथमतः ब्रह्मयज्ञः कः इत्युक्ते यस्मिन् यज्ञे सर्वाणि करणानि, उपकरणानि, द्रव्यवस्तूनि, क्रियाः, कर्तादीनि ब्रह्मरूपाणि मन्यन्ते, तादृशः यज्ञः 'ब्रह्मयज्ञः' कथ्यते। एवञ्च यस्मिन् यज्ञे सम्पूर्णपदार्थाः, क्रियाः च मयि एव समर्पिताः भवन्ति, सः 'भगवदर्पणरूपः यज्ञः' उच्यते। तथैव यस्मिन् यज्ञे साधकः स्वकीयं स्वरूपं ब्रह्मणा सह एकरूपं करोति, तादृशः 'अभिन्नतारूपः यज्ञः' स्यादिति विद्धि। एवमेव यस्मिन् यज्ञे साधकः स्वकीयानाम् इन्द्रियाणां संयमनं करोति, अथवा तानि इन्द्रियाणि स्वस्वविषयेभ्यः संहरते, सः 'संयमरूपः यज्ञः' आख्यायते। अन्यच्च, यस्मिन् यज्ञे साधकः रागद्वेषरहितैः इन्द्रियैः विषयान् सेवते, तादृशः 'विषयहवनरूपः यज्ञः' भवति। तथैव यस्मिन् यज्ञे साधकः प्राणानाम्, इन्द्रियाणां, मनसः च क्रियाः अवरुध्य जागरितबुद्धिः सन् निर्विकल्पः भवति, सः 'समाधिरूपः यज्ञः' कथ्यते। एवं यस्मिन् यज्ञे लोकोपकारार्थं  धनवस्त्वादीनां वितरणं क्रियते, सः 'द्रव्ययज्ञः' उच्यते। एवमेव यस्मिन् यज्ञे स्वधर्मस्य पालनावसरे यत् काठिन्यं जायते, तस्य प्रसन्नतापूर्वकं सहनं नाम 'तपयज्ञः' स्यादिति ज्ञायताम् अर्जुन! तथाच यस्मिन् यज्ञे साधनपरायणः पुरुषः कर्मणः सिद्धौ, असिद्धौ वा, एवं फलस्य प्राप्तौ, अप्राप्तौ वा समः तिष्ठति, सः 'योगयज्ञः' भवति। एवञ्च यस्मिन् यज्ञे व्रतपरायणः साधकः शास्त्राणाम् अध्ययनम्, अध्यापनं, भगवतः नामजपादीनि च करोति, सः 'स्वाध्यायरूपः ज्ञानयज्ञः' कथ्यते। तथैव यस्मिन् यज्ञे साधकः प्राणानां पूरककुम्भकरेचकपूर्वकं प्राणायामं करोति, सः 'प्राणायामरूपः यज्ञः' वर्तते। तथैव च यस्मिन् यज्ञे साधकः निराहारः सन् प्राणान् स्वकीये स्थाने रुणद्धि सः 'स्तम्भवृत्तिप्राणायामरूपः यज्ञः' भवति।
एवं प्रकारेण अर्जुन! यज्ञस्य स्वरूपाणि विविधानि सन्ति इति मया त्वं श्रावितः। एते सम्पूर्णाः यज्ञाः कर्मणां सम्बन्धविच्छेदार्थम् एव सन्ति इति ज्ञात्वा एतान् यज्ञान् ये अनुतिष्ठन्ति, तेषां साधकानां सम्पूर्णानि पापानि नश्यन्ति इत्यत्र न संशयः इति। (गीता - ४/२४-३०)
(अनुवर्तिष्यते --)
-- नारदोपाध्यायः।

धारावाहिकं गीताप्रश्नोत्तरम् -२५

अर्जुनः - यज्ञः विविधप्रकारकः भवति इति ज्ञातम्, तथा यज्ञद्वारा साधकस्य सर्वपापम् अपि नश्यति इत्यपि सम्यक् श्रुतम्, अनुभूतं च मया। परन्तु भगवन्! पापेषु नष्टेषु किं भवति?
श्रीकृष्णः - हे पार्थ! यदा साधकस्य सर्वं पापं नश्यति, तदा सः यज्ञकर्ता अमृतस्वरूपं परमात्मानं प्राप्नोति। परन्तु यः कमपि यज्ञं न करोति, तस्य कृते न इहलोकः, न वा परलोकः हि लाभप्रदः भवति।
अर्जुनः - एवं विधानां यज्ञानां वर्णनम् अन्यत्र क्व प्राप्यते भगवन्?
श्रीकृष्णः - एवंविधानां यज्ञानां वर्णनं वेदेषु विस्तारपूर्वकं कृतं प्राप्यते। तान् सर्वानपि यज्ञान् त्वं कर्मजान् विद्धि अर्जुन! एवम् अभिज्ञाय त्वं सर्वैः कर्मबन्धनैः मुक्तः भविष्यसि।
अर्जुनः - तेषु सर्वेषु यज्ञेषु कीदृशः यज्ञः श्रेष्ठः कथ्यते, भगवन्?
श्रीकृष्णः - तेषु कर्मजन्ययज्ञेषु ज्ञानयज्ञः श्रेष्ठः। यतोहि तस्मिन् यज्ञे सर्वाणि वस्तुकर्मादीनि समाप्तानि भवन्ति।
अर्जुनः - तादृशं ज्ञानं केन प्रकारेण प्राप्तुं शक्नुयाम् अहं भगवन्?
श्रीकृष्णः - तादृशस्य ज्ञानस्य प्राप्त्यर्थं त्वं तत्त्वदर्शिज्ञानिनां सम्मुखी भव, विनयादरपूर्वकं तान् प्रपृच्छ। तदा ते तत्त्वदर्शिनः महापुरुषाः त्वत्कृते ज्ञानोपदेशं करिष्यन्ति।
अर्जुनः - तादृशेन दत्तेन ज्ञानेन कः लाभः मम?
श्रीकृष्णः - हे पाण्डुपुत्र! तज्ज्ञाने प्राप्ते सति त्वं पुनः एतादृशं मोहं न कदापि प्राप्स्यसि, एवञ्च तेन ज्ञानेन त्वं सर्वाणि भूतानि आदौ स्वात्मनि, ततः पुनश्च मयि द्रक्ष्यसि, अर्थात् सर्वत्र परमात्मानम् एव अनुभविष्यसि।
अर्जुनः - तस्य ज्ञानस्य महिमा अन्यः कोऽपि वर्तते वा भगवन्?
श्रीकृष्णः - आम्, अर्जुन! यद्यपि त्वं सम्पूर्णपापेभ्यः पापकृत्तमः स्याः नाम, तथापि ज्ञानरूपया नौकया सर्वपापानि सर्वथा तरिष्यसि, अस्मिन् विषये मास्तु तव काऽपि चिन्ता।
अर्जुनः - भगवन्! नौकया समुद्रतरणस्य अनन्तरमपि समुद्रस्तु अवशिष्यत एव, तद्वत् ज्ञाननौकया पापेषु उत्तीर्णेषु सत्सु पापानि किं नैव अवशिष्यन्ते?
श्रीकृष्णः - नहि कदापि, अर्जुन! प्रज्वलिते अग्नौ काष्ठानि सर्वथा भस्मीभवेयुः ननु? तथैव ज्ञानाग्निः सर्वाणि पापोपेतानि कर्माणि भस्मीकरोति। अत एव अस्मिन् मनुष्यलोके ज्ञानेन सदृशं नान्यत् किमपि पवित्रवस्तु स्यात्। तज्ज्ञानं कर्मयोगेन संसिद्धः मनुष्यः स्वयमेव स्वस्मिन् आत्मन्येव अवश्यं प्राप्नोति इति। (गीता - ४/३१-३८)
(अनुवर्तिष्यते --)
-- नारदोपाध्यायः।

धारावाहिकं गीताप्रश्नोत्तरम् -२६

अर्जुनः - भगवन्! कर्मयोगेन संसिद्धः पुरुषः यत् पवित्रं ज्ञानं तत् स्वयमेव आत्मनि प्राप्नोति इति त्वया कथितं, परन्तु तज्ज्ञानम् अन्यसाधकः केन प्रकारेण प्राप्नुयात्?
श्रीकृष्णः - यः संयतेन्द्रियः, साधनपरायणः, श्रद्धावान् च साधकः वर्तते, सः तज्ज्ञानं लभते। सः तत् ज्ञानं प्राप्य शीघ्रमेव परमशान्तिम् अधिगच्छति।
अर्जुनः - एतस्य ज्ञानस्य प्राप्तौ काऽपि बाधा स्याद्वा भगवन्?
श्रीकृष्णः - बाधा तु तादृशस्य जनस्य हि सम्भवेत्, यः स्वयं न किमपि जानाति, न वा अन्येषु आदरभावं प्रदर्श्य तेषां वचनं हि मन्यते, सः स्वयं हि संशयात्मा वर्तते, एतादृशः मनुष्यः अवश्यं पतति। तस्य कृते न वा अयं लोकः सुखदः भवेत्, न च परलोकः हि सुखदायी भवितुमर्हेत्। एवम् अज्ञानिनः, संशयात्मनः च मनुष्यस्य न क्वापि सुखदर्शनं सम्भवति।
अर्जुनः - यदा मनुष्यस्य संशयभावः नश्येत् तदा किं स्यात्?
श्रीकृष्णः - हे कुन्तीपुत्र ! येन मनुष्येण समभावद्वारा समस्तकर्मणां सम्बन्धविच्छेदः विहितः, यस्य च कर्मतत्त्वज्ञानेन सम्पूर्णसंशयाः छिन्नाः, एतादृशं स्वरूपपरायणं पुरुषं कर्माणि न बध्नन्ति । तस्मात् हे धनञ्जय ! त्वं ज्ञानरूपेण असिना हृदये समुत्पन्नं सर्वं संशयं छित्त्वा समभावे स्थिरः भव, युद्धरूपकर्तव्यस्य पालनार्थं च कामम् उत्तिष्ठ इति । (४/३९-४२)
इति श्रीमद्भगवद्गीतामूलग्रन्थम् आधारीकृत्य श्रीकृष्णार्जुनयोः संवादरूपेण सज्जीकृते गीताप्रश्नोतरेऽस्मिन् ज्ञानकर्मसन्यासयोगनामकः चतुर्थोऽध्यायः सम्पूर्णः।
श्रीकृष्णार्पणमस्तु ! 
(अनुवर्तिष्यते --)
-- नारदोपाध्यायः।
