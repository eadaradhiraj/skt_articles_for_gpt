*श्रीरामायणकथा, लङ्काकाण्डम्!*
(ऊनपञ्चाशत्तमः सर्गः)
रावणस्य शक्त्या लक्ष्मणः मूर्च्छितः।
राक्षसराजः रावणः लङ्कायां राक्षसीनां करुणं शब्दं श्रुत्वा दीर्घं विनिश्वस्य मुहूर्तं यावत् ध्यानमास्थितः भूत्वा अत्यन्तं क्रुद्धः अभवत्। भीमदर्शनः सः रावणः तदा दशनैः ओष्ठं सन्दश्य समीपस्थान् राक्षसान् अब्रवीत् - यूयं शीघ्रं सर्वाणि सैन्यानि वदत यत् तानि ममाज्ञया युद्धाय निर्यान्तु। रावणस्य वचनं श्रुत्वा भीताः ते राक्षसाः तथैव भवतु इत्युक्त्वा सर्वाणि सैन्यानि युद्धाय गन्तुम् आदिशन्। अपिच ते रावणस्य आदेशानुसारं सैन्यानि सर्वाणि नीत्वा युद्धाय निरगच्छन्। अन्ये अपि महारथाः यथान्यायं रावणं प्रतिपूज्य युद्धाय गन्तुम् उद्यताः अभवन्। तदा राक्षसराजः रावणः प्रहस्य वाक्यम् अब्रवीत् - अद्य धनुर्मुक्तैः युगान्तादित्यसन्निभैः बाणैः राघवं लक्ष्मणं चैव यमसादनं नेष्यामि। खरस्य कुम्भकर्णस्य प्रहस्तेन्द्रजितः च प्रतीकारम् अद्य करिष्यामि।
 अद्य द्रुमयोधिनां वानराणां शतं शतं बाणैः भेत्स्यामि। रणे यासां भ्राता हतः, भर्ता हतः, पुत्रः हतः, अद्य रणे तान् शत्रून् हत्वा तासाम् अश्रुमार्जनं करिष्यामि। एवमुक्त्वा रावणः राक्षसान् आदिशत् भवन्तः शीघ्रं मम रथं सज्जीकुर्वन्तु, धनुः च आनयन्तु। अपिच अत्र ये शिष्टाः निशाचराः सन्ति ते युद्धे माम् अनुयान्तु। राक्षसराजस्य वचनं श्रुत्वा महापार्श्वः शीघ्रं सर्वे राक्षसवीराः सज्जाः भवन्तु तदर्थं सर्वान् बलाध्यक्षान् आदिशत्। महापार्श्वस्य आदेशेन बलाध्यक्षाः सर्वे संयुक्ताः भूत्वा लङ्कायाः सर्वेषां गृहं गृहं गत्वा तान् सर्वान् निशाचरान् शुद्धाय गन्तुम् आदिशन्। ततः लङ्कायाः सर्वे राक्षसवीराः विविधानि आयुधानि आदाय युद्धाय निरगच्छन्। ते सर्वे निशाचराः असिभिः पट्टिशैः मुद्गरैः गदाभिः परश्वधैः शूलशक्तिकूटैः सज्जाः भूत्वा युद्धाय निरगच्छन्।
 ततः रावणस्य आज्ञया चत्वारः बलाध्यक्षाः रथानां नियुतम्, गजानां नियुतत्रयम्, अश्वानां खरोष्ट्राणां च षष्टिकोटिम् आनीय राज्ञः पुरतः अस्थापयन्। ततः असङ्ख्याः पदातयः अपि राजशासनात् आगत्य राज्ञः पुरतः उपस्थिताः अभवन्। ततः राक्षसराजः रावणः ज्वलन्तं पावकमिव कोटिसूर्यप्रतीकाशं युक्ताष्टतुरगं रथम् आरोहत्। तदा बहुभिः राक्षसैः वृतः भूत्वा रावणः ततः युद्धाय प्रस्थानम् अकरोत्। सर्वे राक्षसाः तदा महान्तं नादं कृत्वा युद्धाय गच्छन्ति स्म। तेन महता नादेन पृथिवी समकम्पत। तं शब्दं श्रुत्वा वानराः भीताः भूत्वा पलायन्त। तदानीं रावणस्य आज्ञया विरूपाक्षः महोदरः, महापार्श्वः च अन्यान् रथान् आरोहन्। रावणेन सह ते सर्वे विजयकाङ्क्षिणः निशाचराः घोरं नादं कृत्वा यस्मिन् द्वारे राघवलक्ष्मणौ आस्ताम्, तेन द्वारेण निरगच्छन्। तत्र गत्वा क्रुद्धः रावणः काञ्चनभूषणैः शरैः वानरान् हन्तुम् आरभत। तदा रावणस्य बाणप्रहारेण बहवः वानराः मृताः अभवन्।
 वानराणां कृत्तगात्रैः वसुधा प्रकीर्णा अभवत्। रावणस्य बाणैः ये वानराः पीडिताः अभवन् ते ततः पलायन्त। राक्षसराजः रावणः अपि तान् हन्तुं तेषां वानराणां पृष्ठतः वेगेन यदा गच्छति स्म तदा तत्र राघवम् अपश्यत्। तत्र स्थितः सुग्रीवः वानरान् भग्नान् दृष्ट्वा गुल्मे सुषेणं संस्थाप्य सः स्वयं रावणेन सह युद्धं कर्तुं मनः अकरोत्। ततः सः महान्तं वृक्षम् आदाय शत्रून् प्रति अधावत्। तेन सह अन्ये अपि हरियूथपाः वृक्षान् शृङ्गाणि च आदाय शत्रून् प्रति अधावन्। महाबलः वानरराजः सुग्रीवः युद्धे महता स्वरेण नादं कृत्वा राक्षसान् मृद्नाति स्म। अन्ये अपि वानरवीराः राक्षसानाम् उपरि शैलवर्षम् वर्षन्ति स्म। कपिराजविमुक्तैः तैः शिलावृक्षैः राक्षसाः विकीर्णशिरसः भूत्वा भूमौ अपतन्। सुग्रीवेण भग्नान् राक्षसान् दृष्ट्वा धन्वी विरूपाक्षः स्वकं नाम विश्राव्य रथाद् आप्लुत्य गजम् आरोहत्। महाबलः विरूपाक्षः गजम् आरुह्य हि वज्रध्वनिवद् घोरं सिंहनादं कुर्वन् सुग्रीवस्य पुरतः गत्वा चमूमुखे स्थितं सुग्रीवं घोरान् शरान् विसर्ज्य तान् उद्विग्नान् राक्षसान् अस्थापयत्।
(द्वितीयः खण्डः)
वानरराजः सुग्रीवः तेन राक्षसेन शतैर्बाणैः अतिविद्धः अत्यन्तं कुपितः भूत्वा तं राक्षसं हन्तुं मतिम् अकरोत्। ततः शूरः वानरराजः पादपमुद्धृत्य वेगेन गत्वा विरूपाक्षस्य गजस्य मस्तके महान्तं प्रहारम् अकरोत्। तेन प्रहारेण विशालकायः गजः चीत्कारं कृत्वा भूमौ पतित्वा मूर्च्छितः अभवत्। एवं दृष्ट्वा राक्षसः विरूपाक्षः ततः आप्लुत्य खड्गमादाय सुग्रीवं प्रति अधावत्। राक्षसः विरूपाक्षः सुग्रीवं भर्त्सयन् तस्य समीपम् अगच्छत्। सुग्रीवः सम्मुखे विरूपाक्षं दृष्ट्वा एकं शिलाखण्डम् आदाय तं प्रति अक्षिपत्। आपतन्तं शिलाखण्डं दृष्ट्वा राक्षसः विरूपाक्षः कथञ्चित् तस्माद् आत्मानं रक्षित्वा खड्गेन सुग्रीवं प्राहरत्। तेन खड्गप्रहारेण मुहूर्तं यावत् विसंज्ञः भूत्वा भूमौ अपतत्। ततः पुनः संज्ञां प्राप्य वानरराजः शीघ्रम् उत्थाय विरूपाक्षस्य वक्षसि वेगेन मुष्टिम् अपातयत्।
 सुग्रीवस्य मुष्टिप्रहारेण अभिहतः विरूपाक्षः अत्यन्तं कुपितः भूत्वा तस्मिन् रणे खड्गेन वानरराजस्य सुग्रीवस्य कवचं भूमौ अपातयत्। सः च पादाभ्यां भूमौ अपतत्। क्षणाभ्यन्तरे च पुनः समुत्थाय वज्रवत् विरूपाक्षाय चपेटिकाम् अददात्। विरूपाक्षः तदा तस्मात् प्रहारात् आत्मनः रक्षणार्थं सुग्रीवस्य वक्षसि मुष्टिप्रहारम् अकरोत्। सुग्रीवः च पुनः विरूपाक्षस्य ललाटे मुष्ट्या महान्तं प्रहारम् अकरोत्। इन्द्रस्य वज्रवत् तं प्रहारं प्राप्य  विरूपाक्षः नितान्तम् आहतः भूत्वा रक्तवमनं कुर्वन् भूमौ अपतत्। तस्मात् तस्य मृत्युः अभवत्। अपिच वानरराजेन निहतं विरूपाक्षं दृष्ट्वा वानरसैन्यं राक्षससैन्यं च उद्वृत्तगङ्गाप्रतिमम् इव अभवत्।
 विरूपाक्षं निहतं श्रुत्वा राक्षसराजः रावणः द्विगुणः क्रुद्धः अभवत्। वानरबलैः वध्यमानं स्वबलं राक्षसानां च दैवविपर्ययं दृष्ट्वा अत्यन्तं व्यथितः अभवत्। अनन्तरं सः समीपस्थं महोदरम् अब्रवीत् हे वीर! अस्मिन् काले त्वयि एव मम आशा स्थिता वर्तते। शत्रुचमूं हत्वा अद्य त्वं स्वपराक्रमं दर्शय। राक्षसराजेन एवमुक्तः महोदरः तथास्तु इत्युक्त्वा पतङ्गः इव पावकं शत्रुसैन्यं प्राविशत्। ततः सः प्रभोः उत्तेजितं वाक्यं स्मरन् स्वेन पराक्रमेण वानरसैन्यं पीडयितुम् आरभत। वानरवीराः अपि तदानीं विपुलाः शिलाः प्रगृह्य भयङ्करं राक्षससैन्यं प्रविश्य सर्वराक्षसान् हन्तुम् आरभन्त। तस्मिन् रणे महोदरः अत्यन्तं कुपितः भूत्वा काञ्चनभूषणैः शरैः वानराणां पाणिपादं छिनत्ति स्म। ततः राक्षसैः व्रणिताः ते वानराः इतस्ततः पलायितुम् आरभन्त। तेषु च केचित् सुग्रीवम् आश्रिताः अभवन्।
 समरे वानराणां महाबलं भग्नं दृष्ट्वा वानरराजः सुग्रीवः महीधरसमां शिलां प्रगृह्य महोदरं प्रति अक्षिपत्। सहसा आपतन्तीं तां शिलां दृष्ट्वा असम्भ्रान्तः राक्षसः महोदरः बाणैः छित्वा भूमौ अपातयत्। तां शिलां भिन्नां दृष्ट्वा क्रुद्धः सुग्रीवः महान्तं शालवृक्षम् उत्पाट्य महोदरं प्रति अक्षिपत्। तं शालवृक्षमपि राक्षसः महोदरः बाणैः नैकधा अच्छिनत्। तद्दृष्ट्वा वानरराजः सुग्रीवः इतोऽपि कुपितः अभवत्। ततः सः भूमौ पतितं दीप्तं कञ्चन परिघम् अपश्यत्। तं परिघं सः तूर्णं गृहीत्वा राक्षसं महोदरं दर्शयन् तस्य रथस्य अश्वचतुष्टयं तेन परिघेन अहन्। तस्मात् हताश्वात् रथात् गदां गृहीत्वा क्रुद्धः राक्षसः महोदरः आप्लुत्य सुग्रीवं प्रति तां गदाम् अक्षिपत्। कुपितः वानरराजः सुग्रीवोऽपि ताम् आपतन्तीं गदां दृष्ट्वा शीघ्रं हि परिघं समुद्यम्य तेन परिघेन गदां प्रहृत्य भूमौ अपातयत्। ततः तौ उभावपि मल्लयुद्धे प्रवृत्तौ अभवताम्। तौ उभावपि वीरौ सिंहनादं कुर्वन्तौ परस्परं मुष्टिभ्यां पादाभ्यां च प्रहारं कुरुतः स्म।
 तौ उभावपि वीरौ मल्लयुद्धं कृत्वा कृत्वा श्रान्तौ भूत्वा भूमौ पततः स्म। पुनः उत्थाय युध्येते स्म। एवमेव बहुकालं यावत् युद्धं कृत्वा अपि तयोः कश्चिदपि पराजितः न भवति इति दृष्ट्वा तौ उभावपि खड्गमादाय योद्धुम् आरभेताम्। 
तौ उभावपि शस्त्रविशारदौ यदा खड्गेन युध्येते स्म तदा महोदरस्य खड्गः हस्तात् भूमौ अपतत्। तस्मिन् अवसरे वानरेन्द्रः सुग्रीवः खड्गेन महोदरस्य शिरस्त्राणशोभितं शिरः अहरत्। महोदरस्य छिन्नं शिरः भूमौ अपतत् इति दृष्ट्वा राक्षसेन्द्रस्य सर्वं सैन्यं ततः पलायत। महोदरे हते वानरराजः सुग्रीवः रघुनन्दनः रामः च अत्यन्तं हृष्टौ अभवताम्, परन्तु दशग्रीवः रावणः अत्यन्तं कुपितः अभवत्। वानरराजः सुग्रीवः रणे विजयम् अवाप्नोत् इति दृष्ट्वा आकाशे स्थिताः देवाः सर्वे अत्यन्तं हृष्टाः अभवन्, तस्य च भूरि भूरि प्रशंसाम् अकुर्वन्।
(तृतीयः खण्डः)
सुग्रीवेण महोदरं निहतं दृष्ट्वा महापार्श्वः क्रोधात् संरक्तलोचनः सन् अङ्गदस्य भीमां चमूं बाणैः पीडयितुम् आरभत। वायुः यथा वृक्षात् फलं पातयति महापार्श्वः तथा वानराणां यूथपान् शरैः भूमौ पातयति स्म। तस्य बाणैः वानरेषु केषाञ्चन बाहुः छिन्नः अभवत्। केषाञ्चन ऊरुः छिन्नः अभवत्। केषाञ्चन च शिरः छिन्नम् अभवत्। महापार्श्वेन बाणवर्षेण वानराः सर्वे विषादविमुखाः सन्तः इतस्ततः पलायन्ते स्म। स्वबलं भग्नं दृष्ट्वा कुपितः अङ्गदः समुद्रवद् वेगेन कञ्चन लौहपरिघम् आदाय महापार्श्व‌ं प्रति अक्षिपत्। तेन परिघप्रहारेण ससारथिः महापार्श्वः मूर्च्छितः भूत्वा भूमौ अपतत्। तदानीम् ऋक्षराजः जाम्बवान् अत्यन्तं क्रोधेन कञ्चन महान्तं प्रस्तरखण्डम् आदाय तेन प्रस्तरखण्डेन महापार्श्वस्य रथस्य अश्वचतुष्टयम् अहन्, गिरिशृङ्गाभ्यां च तस्य रथम् अभनक्।
 मुहूर्तात् संज्ञां लब्ध्वा महाबलः महापार्श्वः बाणैः अङ्गदम् अविध्यत्। पुनः ऋक्षराजं जाम्बवन्तं गवाक्षं च बाणत्रयेण अविध्यत्। जाम्बवन्तं गवाक्षं च परपीडितं दृष्ट्वा क्रोधमूर्च्छितः अङ्गदः महापार्श्वस्य वधाभिलाषेण  रविरश्मिसमप्रभं परिघं गृहीत्वा दूरस्थं महापार्श्वं प्रति अक्षिपत्। अङ्गदेन क्षिप्तः परिघस्तु महापार्श्वस्य सशरं चापं शिरस्त्राणं च भूमौ अपातयत्। तद्दृष्ट्वा प्रतापवान् अङ्गदः वेगेन महापार्श्वस्य समीपं गत्वा तस्य कर्णमूले सकुण्डले तलप्रहारम् अकरोत्। ततः महाक्रुद्धः महापार्श्वः परशुं गृहीत्वा तेन परशुना अङ्गदं प्राहरत्। परन्तु पितृतुल्यः पराक्रमी अङ्गदः तं प्रहारं निराकृत्य वज्रवत् महापार्श्वस्य वक्षसि मुष्टिम् अपातयत्। तेन मुष्टिप्रहारेण महापार्श्वः मूर्च्छितः भूत्वा भूमौ अपतत्। तस्मिन् महापार्श्वे निहते वानराः सर्वे अत्यन्तं सन्तुष्टाः अभवन्।
 तस्मिन् समये राक्षसाः सर्वे अत्यन्तं भीताः भूत्वा पलायन्ते स्म, राक्षसेश्वरः रावणः च अत्यन्तं कुपितः अभवत्। महापार्श्वे निहते अमरगणेन सह देवराजः इन्द्रः अङ्गदेन च सह वानराः सर्वे हर्षेण तुमुलं सिंहनादम् अकुर्वन्। तं शब्दं श्रुत्वा कुपितः राक्षसराजः रावणः  पुनः युद्धे प्रवृत्तः अभवत्। महापार्श्वं महोदरं महाबलं विरूपाक्षं च रणे निहतं दृष्ट्वा राक्षसः रावणः अत्यन्तं कुपितः सन् सारथिम् अब्रवीत् अद्याहं रामलक्ष्मणौ हत्वा मम अमात्यानां दुःखम् अपनेष्यामि।  अतः शीघ्रं त्वं तयोः समीपं रथं नीत्वा गच्छ। एवमुक्त्वा राक्षसराजः रावणः दश दिशः नादयन् तूर्णं रामलक्ष्मणौ प्रति अगच्छत्। तेन नादेन गिरिनदीकाननैः सह सर्वा वसुन्धरा कम्पते स्म। ततः राक्षसराजः रावणः तामसास्त्रेण सर्वान् वानरान् पीडयितुम् आरभत। स्वयम्भूः तदस्त्रं स्वयं निरमात्, अत एव तद् अस्त्रं सोढुम् अशक्ताः वानराः इतस्ततः पलायन्ते स्म।
 वानरसैन्यं भग्नं दृष्ट्वा श्रीरामः सम्यक् दृष्टिं पातयित्वा तत्र रावणम् अपश्यत्। राक्षसराजः रावणोऽपि तदा भ्रात्रा लक्ष्मणेन सह विष्णुना सह इन्द्रं यथा श्रीरामम् अपश्यत्। महातेजाः श्रीरामः भ्राता लक्ष्मणः च रणे रावणं वीक्ष्य हृष्टो रामः उत्तमं धनुः गृहीत्वा विस्फारयितुम् आरभत। धनुषः तेन ज्याघोषेण श्रीरामः मेदिनीं कम्पयते स्म। तयोः रामलक्ष्मणयोः शरपथं प्राप्य राक्षसराजः रावणः राहुः शशिसूर्ययोः समीपे यथा अभवत्। लक्ष्मणः प्रथमं निशितैः शरैः योद्धुम् इच्छन् धनुरादाय अग्निशिखोपमान् शरान् अमुञ्चत्। धनुष्मता लक्ष्मणेन मुक्तान् तान् सर्वान् बाणान् आकाशे हि तदा महातेजाः रावणः निशितैः शरैः न्यवारयत्। ततः राक्षसराजः रावणः लक्ष्मणम् अतिक्रम्य रणे पर्वतवत् स्थितं रामम् अगच्छत्। सः संरक्तलोचनः रावणः रामम् आसाद्य तस्य उपरि बाणवर्षाणि व्यसृजत्। रावणस्य धनुश्च्युतान् शरान् दृष्ट्वा सत्वरं श्रीरामः कांश्चन भल्लान् गृहीत्वा तैः भल्लैः रावणस्य सर्वान् शरान् अच्छिनत्। ततः तौ  रामरावणौ परस्परं तीक्ष्णैः बाणैः योद्धुम् आरभेताम्।
(चतुर्थः खण्डः)
एवमेव बहुकालं यावत् रामरावणयोः युद्धम् अभवत् किन्तु तौ उभावपि अपराजितौ आस्ताम्। यमराजवत् तौ उभावपि वीरौ एवमेव बाणान् क्षिपतः स्म यस्मात् प्राणिनः त्रस्ताः अभवन्। तयोः उभयोः बाणैः मेघवद् आकाशमण्डलं व्याप्तम् अभवत्। पुरा इन्द्रवृत्रासुरयोरिव परस्परं वधाकाङ्क्षिणोः रामरावणयोः युद्धम् आरब्धम्। एवमेव तयोः मध्ये युद्धं प्रचलति स्म। तदानीं संसक्तहस्तः रावणः श्रीरामस्य ललाटे नाराचमालां प्रत्यमुञ्चत्। रघुनन्दनः रामः किन्तु तदा नीलोत्पलदलवद् रावणेन क्षिप्तान् तान् बाणान् क्लेशेन विना शिरसा अधारयत्। सः किञ्चिदपि व्यथां न अन्वभवत्। ततः क्रोधसमन्वितः रामः भूयः शरान् समादाय राक्षसेन्द्राय अक्षिपत्। ते शराः रावणस्य महामेघसङ्काशे अवध्ये कवचे पातिताः अभवन्। तेन रावणस्य मनागपि क्षतिः नाभवत्।
 तद् दृष्ट्वा सर्वास्त्रकुशलः श्रीरामः परमास्त्रेण रावणस्य ललाटम् अभिनत्, किन्तु तदस्त्रं रावणेन निवारितं भूत्वा बाणरूपं त्यक्त्वा पञ्चमुखसर्पः भूत्वा भूमौ प्राविशत्। रघुनन्दनस्य अस्त्रं निवारयन् क्रोधेन रावणः आसुरं सुमहाघोरम् अन्यदस्त्रं क्षेप्तुम् आरभत। महातेजाः रावणः क्रोधेन श्वसन् श्रीरामस्य उपरि सिंहव्याघ्रमुखान् कङ्ककाकमुखान् गृध्रश्येनमुखान् शृगालवदनान् च बाणान् अक्षिपत्। रावणस्य तानि अस्त्राणि दृष्ट्वा महातेजाः श्रीरामोऽपि अग्निदीप्तमुखान्, सूर्यमुखान्, ग्रहनक्षत्रवक्त्रान् विद्युज्जिह्वोपमान् च बाणान् अक्षिपत्। तस्मात् रावणस्य घोराः सर्वे शराः राघवास्त्रसमाहताः अभवन्। अक्लिष्टकर्मणा रामेण युद्धे रावणस्य तदस्त्रं हतं दृष्ट्वा कामरूपिणः सर्वे कपयः अत्यन्तं हृष्टाः अभवन्। सुग्रीवप्रमुखाः मुदिताः सर्वे वीराः तदा राघवं सम्परिक्षिप्य उच्चैः सिंहनादम् अकुर्वन्।
 तस्मिन् प्रतिहते अस्त्रे रावणः द्विगुणः क्रुद्धः अभवत्। तदानीं सः मयेन विहितं रौद्रमस्त्रम् उत्स्रष्टुं निश्चयम् अकरोत्। ततः तस्य कार्मुकात् युगक्षये वाता इव शूलं , मुद्गरः, गदा, मुषलः, कूटपाशः इत्यादीनि विविधानि आयुधानि निस्सरन्ति स्म। ततः उत्तमास्त्रविदां वरः श्रीमान् राघवः परमास्त्रेण तदस्त्रम् अहन्। महात्मना राघवेण तस्मिन् प्रतिहते अस्त्रे कुपितः रावणः पुनः सौरास्त्रस्य प्रयोगम् अकरोत्। रावणस्य तदस्त्रमपि रामः बाणौघैः अच्छिनत्। तदस्त्रं हतं दृष्ट्वा राक्षसाधिपः रावणः दशभिः बाणैः श्रीरामम् अविध्यत्।
 रावणस्य महाकार्मुकनिःसृतैः दशभिः बाणैः विद्धः भूत्वा अपि महातेजाः श्रीरामः मनागपि विचलितः नाभवत्, प्रत्युत रघुनन्दनः रामः बहुभिः शरैः रावणम् अविध्यत्। तस्मिन्नवसरे महाक्रुद्धः  रामानुजः लक्ष्मणः रावणस्य ध्वजं सप्तभिः बाणैः नैकधा अच्छिनत्। ततः लक्ष्मणः तस्य सारथेः ज्वलितकुण्डलं शिरः एकेन बाणेन अच्छिनत्, अपिच सः रावणस्य गजकरोपमं धनुः पञ्चभिः शरैः अकर्तयत्। तस्मिन् समये राक्षसपुङ्गवः विभीषणः आप्लुत्य गदया रावणस्य नीलमेघनिभांश्च पर्वतोपमान् अश्वान् अहन्। भ्रातरं प्रति क्रुद्धः रावणः तदा अश्वहीनरथात् अवप्लुत्य प्रदीप्तां महाशक्तिम् आदाय विभीषणं प्रति अक्षिपत्। तदानीं महाबलः लक्ष्मणः ताम् अप्राप्तामेव शक्तिं त्रिभिः शरैः आकाशे हि अच्छिनत्।
(पञ्चमः खण्डः)
तद् दृष्ट्वा दशाननः रावणः स्वेन तेजसा कालेनापि दुरासदां दीप्यमानां विपुलां शक्तिम् अगृह्णात्। एतस्मिन्नन्तरे वीरवरः लक्ष्मणः प्राणसंशयमापन्नं विभीषणं दृष्ट्वा तं रक्षितुं सः स्वयं तस्य पुरतः आगत्य शक्तिहस्तं रावणं बाणवर्षेण आच्छन्नम् अकरोत्। तदानीं महात्मना लक्ष्मणेन शरैः आच्छन्नः पराक्रमहीनः रावणः भ्रातरं विभीषणं च रक्षितं दृष्ट्वा तदभिमुखे स्थित्वा अब्रवीत् हे बलश्लाघिन्! त्वं तु विभीषणम् अरक्षः, किन्तु इदानीं मद्बाहुपरिघोत्सृष्टा इयं शक्तिः विभीषणं विमुच्य तव हृदयं भित्त्वा प्राणान् आदाय यास्यति। इत्येवमुक्त्वा राक्षसराजः क्रोधेन लक्ष्मणं लक्ष्यीकृत्य ताम् अमोघाम् अष्टघण्टासमन्वितां महाशक्तिं क्षिप्त्वा सिंहनादम् अकरोत्।
 ताम् आपतन्तीं महाशक्तिं दृष्ट्वा श्रीरामचन्द्रः लक्ष्मणाय स्वस्त्यस्तु , मोघा हतोद्यमा च भव इत्यवदत्। परन्तु कुपितरावणेन मुक्ता सा दीप्यमाना महाशक्तिः वेगेन आगत्य लक्ष्मणस्य महोरसि अपतत्। वीरवरः लक्ष्मणः रावणेन क्षिप्तया शक्त्या विद्धः मूर्च्छितः भूत्वा भूमौ अपतत्। तदवस्थं लक्ष्मणं दृष्ट्वा समीपस्थः महातेजाः श्रीरामः भ्रातृस्नेहात् विषण्णहृदयः अभवत्। सः मुहूर्तं यावत् ध्यात्वा युगान्तः इव पावकः अत्यन्तं कुपितः अभवत्। श्रीरामः लक्ष्मणस्य दशां दृष्ट्वा विषादस्य कालोऽयं न इति विचिन्त्य रणे रावणस्य वधे मतिम् अकरोत्।
 ततः श्रीरामः भ्रातुः समीपं गत्वा रुधिरादिग्धं लक्ष्मणम् अपश्यत्। वानरश्रेष्ठाः च रावणेन प्रहितां शक्तिं लक्ष्मणस्य शरीरात् निष्कासयितुं प्रयत्नं कुर्वन्ति स्म किन्तु तदानीं राक्षसराजः रावणः तान् वानरश्रेष्ठान् शरैः पीडयितुम् आरभत यस्मात् ते तां शक्तिं निष्कासयितुं न अशक्नुवन्। प्रत्युत सा शक्तिः लक्ष्मणस्य शरीरं भित्वा भूमिं प्रविशति इति दृष्ट्वा क्रुद्धः बलवान् रामः तां भयावहां शक्तिं कराभ्यां गृहीत्वा अभनक्। रामचन्द्रः यदा लक्ष्मणस्य शरीरात् शक्तिं निष्कासयितुं प्रयत्नं करोति स्म तदा राक्षसराजः रावणः बहुभिः बाणैः श्रीरामम् अविध्यत्, किन्तु रामचन्द्रः तान् बाणान् अचिन्तयित्वा हि महाकपिं हनुमन्तं सुग्रीवं च अब्रवीत् हे वानरोत्तमाः! यूयं लक्ष्मणं परिवार्यैव तिष्ठत, तं च रक्षत। मम पराक्रमस्य कालोऽयम्। शीघ्रं हि अरावणम् अरामं वा जगदिदं सर्वे द्रक्ष्यन्ति।
 अद्य सः पापात्मा दशग्रीवः मम पुरतः तिष्ठति, अतः सः हन्तव्यः। राज्यनाशः , वने वासः, दण्डकारण्ये परिभ्रमणम्, वैदेह्याः अपहरणम्, बालिहननम्, राक्षसैः सह युद्धम् इत्यादिभ्यः यद् दुःखं प्राप्नवम् अद्य रावणं हत्वा तत् सर्वं दुःखं दूरीकरिष्यामि। यदर्थं सेतुं बद्ध्वा सागरम् अतिक्रम्य अत्र आगच्छम्, वैनतेयस्य दृष्टिं प्राप्तः सर्पः इव सः अद्य मम पुरतः अस्ति। यूयं सुखेन पर्वताग्रेषु उपविश्य मम रावणस्य च युद्धं पश्यत। अद्य त्रयः लोकाः , सगन्धर्वाः, सिद्धाश्च सर्वे रणे रामस्य रामत्वं पश्यन्तु। एवमुक्त्वा रघुनन्दनः रामः सप्तभिः काञ्चनभूषणैः निशितैः शरैः रावणम् अविध्यत्। रावणोऽपि तदा धाराभिरिव मेघः यथा बाणमुषलगदाभिः रामम् अभ्यवर्षत्। तदानीं रामरावणयोः कार्मुकाभ्यां मुक्तानां बाणमुषलानां तुमुलः शब्दः अभवत्। तयोः विच्छिन्नाः विकीर्णाश्च शराः आकाशात् भूमौ पतन्ति स्म। तयोः रामरावणयोः ज्यातलनिर्घोषं श्रुत्वा प्राणिनः सर्वे भीताः अभवन्। अत्रान्तरे महात्मना श्रीरामेण शरजालवृष्टिभिः विकीर्यमाणः रावणः भयात् रणभूमिं त्यक्त्वा पलायत‌।

*-प्रदीपः!*
