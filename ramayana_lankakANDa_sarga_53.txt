*श्रीरामायणकथा, लङ्काकाण्डम्!*
(त्रिपञ्चाशत्तमः सर्गः) 
ब्रह्मास्त्रेण रावणवधः। 
युध्यमानौ तौ रामरावणौ तदा सर्वभूतानि विस्मितेन पश्यन्ति स्म। तौ उभावपि परस्परम् अभिक्रुद्धौ तयोः तौ रथोत्तमौ अर्दयन्तौ आस्ताम्। ततः श्रीरामः चतुर्भिः शितैः शरैः रावणस्य चतुरः दीप्तान् अश्वान् अविध्यत्। अश्वानाम् अपसर्पणे क्रोधवशम् आपन्नः दशाननः तदा राघवाय निशितान् शरान् अमुञ्चत्। बलवता दशग्रीवेण अतिविद्धः भूत्वापि श्रीरामः विकारं न अगच्छत् न च व्यथितः अभवत्। तद् दृष्ट्वा संक्रुद्धः दशग्रीवः पुनः सारथिम् उद्दिश्य वज्रतुल्यान् बाणान् अक्षिपत्। सारथेः मातलेः शरीरे महावेगाः शराः पातिताः अभवन् चेदपि ते शराः तस्य शरीरे मनागपि विकारम् उत्पादयितुं न अशक्नुवन्। रावणेन आहतं मातलिं दृष्ट्वा कुपितः राघवः तदा शरजालेन रिपुं विमुखम् अकरोत्।
 ततः क्रुद्धः रावणोऽपि गदामुषलवर्षेण रामम् प्राहरत्। ततः पुनः तुमुलं रोमहर्षणं युद्धं प्रवृत्तम् अभवत्। तस्मिन् युद्धे गदानां मुषलानां परिघानां शराणाञ्च शब्दैः सप्तसागराः क्षुभिताः अभवन्। तस्मात् पातालवासिनः दानवाः सहस्रशः पन्नगाः च अत्यन्तं व्यथिताः अभवन्। तस्य युद्धस्य शब्दैः सशैलवनकानना मेदिनी अपि कम्पते स्म। तदा देवाः गन्धर्वाः सिद्धाः परमर्षयः किन्नराः च सर्वे अत्यन्तं चिन्तिताः अभवन्। रामरावणयोः सुघोरं रोमहर्षणं युद्धं दृष्ट्वा देवाः महर्षयः च गोब्राह्मणेभ्यः स्वस्ति, समस्ताः लोकाः शाश्वताः तिष्ठन्तु, रामस्य विजयः भवतु, रावणस्य क्षयः भवतु इत्येवं घोषन्ति स्म। ततः रघुवंशस्य कीर्तिवर्धनः श्रीरामः धनुषा विषोपमं शरं सन्धाय रावणस्य ज्वलितकुण्डलं शिरः अच्छिनत्। भूमौ पतितं रावणस्य तत् शिरः त्रिभिः लोकैः दृष्टम्। किन्तु तस्यैव सदृशं रावणस्य अन्यत् शिरः उत्थितम् अभवत्। तद् दृष्ट्वा क्षिप्रहस्तः श्रीरामः पुनः तस्य द्वितीयं शिरः बाणैः अच्छिनत्। रावणस्य तद् द्वितीयं शिरः छिन्नमात्रं पुनरपि दृश्यते स्म।
 एवमेव श्रीरामस्य शरैः रावणस्य तुल्यवर्चसां शिरसां शतं छिन्नम् अभवत् चेदपि तस्य अन्तः न दृश्यते स्म। ततः कौशल्यानन्दनः श्रीरामः अत्यन्तं चिन्तितः अभवत्। यैः शरैः मारीचः हतः अभवत्, यैः शरैः च सदूषणः खरः निहतः अभवत्, यैः च शालगिरयः भग्नाः अभवन्, यैः शरैः च बालिः हतः अभवत् , ते सर्वे शराः मया अस्मिन् युद्धे प्रयुक्ताः किन्तु किन्नु तत् कारणं यत् ते सर्वे शराः रावणे मन्दतेजसः अभवन्! 
एवं विचिन्त्य राघवः ततः रावणस्य उरसि बाणवर्षाणि अवर्षत्। ततः क्रुद्धः रावणोऽपि गदामुषलवर्षैः रामं प्रत्यवर्षत्।
 एवमेव पुनः कदाचिद् आकाशे कदाचिद् भूमौ कदाचिच्च पर्वतशृङ्गेषु तयोः रामरावणयोः तुमुलं रोमहर्षणं महद् युद्धं प्रवृत्तम् अभवत्। तद् महद् युद्धं पश्यतां देवदानवयक्षाणां पिशाचोरगरक्षसां सप्तरात्रम् अवर्तत। तत्र नैव रात्रिं न दिवसं न च मुहूर्तं न वा क्षणमपि तयोः रामरावणयोः युद्धं विरामम् उपगच्छति स्म। एवं रामरावणयोः महति युद्धे राघवस्य विजयम् अनवेक्ष्य पुरन्दरसारथिः मातलिः रणरतरामं स्मारयन् आशु वाक्यम् अब्रवीत् हे वीर! किं भवान् अजानन् इव एनम् अनुवर्तते! तस्य वधाय भवान् ब्रह्मास्त्रं विसृजतु। हे प्रभो! सुरैः तस्य यः विनाशकालः कथितः स अद्य वर्तते। देवसारथेः मातलेः वाक्येन संस्मारितः श्रीरामः तदा निश्वसन्तम् इव उरगं दीप्तं शरम् अगृह्णात्। 
*-प्रदीपः!*
*श्रीरामायणकथा, लङ्काकाण्डम्!*
(त्रिपञ्चाशत्तमः सर्गः)
ब्रह्मास्त्रेण रावणवधः।
(द्वितीयः खण्डः) 
यं शरं प्रथमम् ऋषिः अगस्त्यः तस्मै अददात्। तद् अस्त्रं ब्रह्मणा निर्मितम्। पूर्वं तेन त्रिलोकविजयाकाङ्क्षिणः देवराजस्य कृते दत्तम् आसीत्। तस्य अस्त्रस्य वाजेषु पवनः, फले च पावकभास्करौ आस्ताम्। आकाशमयं तस्य शरीरम्, गौरवे च मेरुमन्दरौ आस्ताम्। शरीरेण जाज्वल्यमानं हेमभूषितं तस्य सुपुङ्खम् , तेजसा च सर्वभूतानां सूर्यवर्चसं कृतम्। तदस्त्रं सधूमम् इव दीप्तं विषोपमम् आसीत्। तदस्त्रं द्वाराणां परिघानां गिरीणां च सुदारुणं भेदनं सर्ववित्रासनं श्वसन्तमिव पन्नगम् आसीत्।
 वानराणां नन्दनं राक्षसानां च अवसादनं तद् अस्त्रम् अभिमन्त्र्य महाबलः श्रीरामः यदा धनुषि अस्थापयत् तदा सर्वभूतानि व्यत्रसन् मेदिनी च अकम्पत। रावणाय संक्रुद्धः सः रामः चापं भृशम् आयम्य तं मर्मविदारणं शरम् अक्षिपत्। ततः वज्रबाहुविसर्जितः वज्रः इव दुर्द्धर्षः सः शरः रावणस्य उरसि न्यपतत्। रामेण विसृष्टः महावेगः सः शरः दुरात्मनः रावणस्य हृदयम् अविध्यत्। एवमेव सः शरः रावणं हत्वा धरणीतलं प्राविशत्, ततः च सः कृतकर्मा शरः पुनः श्रीरामस्य तूणीरं प्राविशत्। निशाचरः रावणः तदा वज्रहस्तः वृत्रासुरः इव रथात् भूमौ अपतत्, तस्य हस्तात् धनुः बाणान् च अपतन्।
 रावणं पतितं दृष्ट्वा राक्षसाः सर्वे अत्यन्तं भीताः भूत्वा इतस्ततः पलायन्ते स्म। रावणं हतं दृष्ट्वा राघवस्य च विजयं दृष्ट्वा द्रुमयोधिनः वानराः अत्यन्तं हृष्टाः अभवन्। राक्षसाः तदा रावणस्य वधं राघवस्य च जयं दृष्ट्वा वानरैः पीडिताः नितान्तं कातराः भूत्वा रुदित्वा रुदित्वा लङ्कापुरीं प्राविशन्। ततः सन्तुष्टाः वानराः युद्धे रावणस्य वधसंवादं राघवस्य च विजयसंवादं सर्वत्र प्रचारयन्ति स्म। अन्तरिक्षे तदा देवदुन्दुभिः व्यनदत्, दिव्यगन्धवहः सुसुखः वायुः च वायति स्म। तदा च अन्तरिक्षात् देवाः राघवस्य रथस्य उपरि पुष्पवृष्टिं पातयन्ति स्म। ते च सर्वे देवाः साधु साध्विति वदन्तः श्रीरामस्य प्रशंसां स्तवं च कुर्वन्ति स्म। सर्वलोकभयङ्करे दुर्जयरावणे निहते देवानां चारणानाञ्च महान् हर्षः अभवत्। श्रीरामः रावणं हत्वा अङ्गदसुग्रीवविभीषणानां मनःकामनाम् अपूरयत्। ततः लक्ष्मणेन सह सुहृद्विशिष्टाः सुग्रीवविभीषणाङ्गदाः राघवं समेत्य वेदविधिना तं समपूजयन्। ततः निहतरिपुः स्थिरप्रतिज्ञः स्वजनबलाभिवृतः श्रीरामः रणे महेन्द्रवत् शोभते स्म। 
*-प्रदीपः!*
