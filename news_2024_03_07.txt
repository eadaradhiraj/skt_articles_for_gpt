भारतीय नौसेनायाः नूतनं निवेशस्थानं - जटायुः - उद्घाटितम्। 
मिनिकोय् > लक्षद्वीपस्य मिनिकोय् मध्ये भारतीय नौसेनायाः नूतनः  सेनानिवासः ऐ एन् एस्  जटायुनामकः बुधवासरे केन्द्र रक्षामन्त्रिणा राजनाथसिंहेन राष्ट्राय समर्पितः। मिनिकोयद्वीपे वर्तमानः नाविकसेनाविभाग एव सेनानिवासस्थानरूपेण विकसितः। राष्ट्रस्य नौसेनायाः शक्तिवर्धकं भवत्येतत्। 
दिवारात्रभेदं विना युद्धविमानानाम् अवतारणाय अत्र सुविधा अस्ति। युद्धमहानौकेभ्यश्च सविशेषं निवासस्थानमपि आयोजितम्। भारत-पसफिकक्षेत्रस्य सुरक्षाविषये भारतस्य स्थानं निर्णायकं भविष्यति।

भावनगरस्य गणेशः विश्वस्य प्रप्रथम: औन्नत्ये लघुत्तम: वैद्य:।
गणेश बारैया अनेकानि कष्टानि अतिक्रम्य औन्नत्ये लघुत्तमः वैद्यः अभवत्। ३ फिट परिमित-उन्नत: गणेशः चिकित्सापरीक्षायां उत्तीर्णः अभवत् तथापि महाविद्यालये प्रवेशं न प्राप्तवान्। गणेशः उच्चन्यायालयं ततः सर्वोच्चन्यायालयं प्रति च प्रयासं कृतवान्, तत्र निर्णयः तस्य पक्षे आगत:। कृते प्रयत्ने किं न लभेत। अल्प-औन्नत्य-कारणात् पूर्वं चिकित्साशास्त्रे प्रवेशं प्राप्तुं गणेशेन अनेकानि कष्टानि सोढानि। प्रवेशपरीक्षायां सफलतां प्राप्य अपि तेन चिकित्सामहाविद्यालये प्रवेशः न प्राप्त:, परन्तु गणेशः प्रयत्नं न त्यक्तवान्। अन्ते सर्वोच्चन्यायालयपर्यन्तं युद्धं कृतवान्। तत्र सर्वोच्चन्यायालयेन अपि तस्य पक्षे निर्णयः कृतः।

नमस्कार: IRIS MA'AM...' अहो ! अधुना यन्त्रशिक्षिका केरले छात्रान् पाठयिष्यति…. देशस्य प्रथमा AI शिक्षिका
भारते शिक्षाक्षेत्रे नूतनः अध्यायः आरब्धः अस्ति। केरलं देशस्य प्रथमं राज्यं जातम् यत्र कृत्रिमबुद्धि-आधारिता  शिक्षिका बालकानां शिक्षणस्य कार्यभारं स्वीकरिष्यति। एतदर्थं मानवरूपस्य रोबोट् इत्यस्य उपयोगः क्रियते। 'आइरिस्' इति नाम्ना शाटिका-वस्त्रधारिणी एआइ-आधारिता मानवरूपा शिक्षिका तिरुवनन्तपुरे के.टी.सी.टी. उच्चमाध्यमिकविद्यालये अस्ति। तस्याः स्वरः स्त्रीलिंगः अस्ति, यथार्थशिक्षकस्य अनेकानि लक्षणानि च सन्ति। आइरिस् भाषात्रयं वक्तुं शक्नोति। छात्राणां जटिलप्रश्नानां उत्तराणि अपि दातुं शक्नोति। अयं तु केवलम् आरम्भ: अस्ति। यक्षप्रश्न: अस्ति यत् किं एतादृशं संशोधनं विज्ञानस्य आविष्करणं वा शिक्षणक्षेत्रे उचितम् ? किं भविष्ये सर्वेषां शिक्षकाणां गुरूणां स्थानं यन्त्रमानवा: स्वीकर्तुं शक्नुवन्ति ? को लाभ: का च हानि:। चिन्तनीय: विषय:....

पश्चिमबङ्गपुलिसदलेन न्यायालयस्य समयसीमायाः सार्धद्वयघण्टानन्तरं शेखशाहजहान सीबीआइ-इत्यस्मै समर्पित:
पश्चिमबङ्गपुलिसदल: बुधवासरे सायं प्रायः ७.४५ वादने संदेशखालीनगरस्य मुख्याभियुक्तः शेखशाहजहानः केन्द्रीयान्वेशणसंस्थायाः (सीबीआई) हस्ते समर्पितवान्। कोलकाता उच्चन्यायालयेन बुधवासरे सायं ४.१५ वादनपर्यन्तं शाहजहानं सीबीआइ-इत्यस्मै समर्पयितुं निर्देशः दत्तः आसीत्। परन्तु पुलिसदलेन न्यायालयस्य समयसीमायाः प्रायः सार्धद्वयघण्टानन्तरं शाहजहानस्य अभिरक्षणं सीबीआइ-इत्यस्मै समर्पितम्।

“विद्यालयेन केवलं प्रश्नपत्रं दातव्यम्, उत्तरपत्रं छात्रा: गृहात् आनयेयुः...” कर्णाटकसर्वकारस्य विचित्र: आदेश:
सामान्यत: परीक्षायां विद्यालयस्य छात्राणां कृते प्रश्नपत्रं उत्तरपुस्तकं च द्वयमपि उपलब्धं भवति। ततः छात्राः परीक्षानन्तरम् उत्तरपत्रं समर्पयन्ति, प्रश्नपत्रञ्च गृहं नीत्वा गच्छन्ति। देशे सर्वत्र विद्यालय-महाविद्यालय-विश्वविद्यालय-परीक्षासु एतादृशी एव परम्परा प्रचलति परन्तु अधुना कर्णाटकसर्वकारेण विचित्र: आदेश: दत्त:। सर्वकारस्य निर्णयानुसारं परीक्षायां पञ्चम-अष्टम-नवम-वर्गस्य छात्रै: उत्तरपुस्तकं गृहात् आनेतव्यं भविष्यति।