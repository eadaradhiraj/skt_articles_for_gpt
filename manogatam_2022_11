मनोगतम् [०२.४२]- ९५-उपाख्यानम् ‘मनकीबात’, प्रसा.तिथि: - २७- नवम्बर’२०२२
                           मम प्रियाः देशवासिनः, नमस्कारः |‘मनकीबात’-इति कार्यक्रमे पुनरेकवारं भवतां सर्वेषां भूयोभूयः स्वागतम् | इदं पञ्चनवतितमम् उपाख्यानं वर्तते | वयम् अतिरंहसा ‘मनकीबात’-इति कार्यक्रमस्य शतकं प्रति अग्रेसरामः | कार्यक्रमोsयं मम कृते त्रिंशदधिक-शतकोटिभिः देशवासिभिः संयोजनस्य अन्यतममाध्यमत्वेन वर्तते | प्रत्येकमपि उपाख्यानात् प्राक्, ग्रामेभ्यः नगरेभ्यः च प्राप्तानां बहूनां पत्राणां पठनम्, आबाल-वृद्धानां श्रव्य-सन्देशानां श्रवणम्, एतत् मम कृते आध्यात्मिकानुभव-सदृशं भवति |
                         सखायः! अद्यतन-कार्यक्रमस्य आरम्भम् अहं विशिष्टोपहारस्य चर्चया कर्तुम् इच्छामि । तेलङ्गाना-राज्यस्य राजन्ना-सिर्सिल्ला-जनपदे कश्चन भ्राता तन्तुवायः अस्ति – येल्धी-हरिप्रसाद-गारूः । सः स्वहस्ताभ्यां G-20इत्यस्य प्रतीकचिह्नं प्रवाय मां प्रेषितवान् । एतत् उत्कृष्टम् उपायनं दृष्ट्वा अहं स्तब्धः एव जातः। हरिप्रसादवर्यः स्वकलायाम् एतावतीं सिद्धहस्तताम् आवहति येन सः सर्वेषाम् अपि ध्यानम्
 आकर्षयति । हरिप्रसादवर्यः हस्तेन उतेन G-20-इत्यस्य प्रतीकचिह्नेन सह एकं पत्रम् अपि मह्यं प्रेषितवान् । सः एतस्मिन् लिखति यत् अग्रिमवर्षे G-20-शिखरसम्मेलनस्य आतिथ्यं भारताय अत्यन्तं गौरवविषयः अस्ति । देशस्य एतस्याम् उपलब्धेः प्रसन्नतायां तेन G-20 इत्यस्य एतत् Logo इति प्रतीकचिह्नं स्वहस्ताभ्यां निर्मितम्। वयनस्य एताम् अद्भुतां प्रतिभां सः स्वपित्रा न्यासरूपेण प्राप्नोत्, अद्य च सः पूर्णमनोयोगेन 
एतत्कर्मनिरतः भवति ।
                        सखायः, कतिपय-दिनेभ्यः पूर्वम् एव G-20इत्यस्य प्रतीकचिह्नम्, अथ च भारतस्य अध्यक्षता-जालपुटं प्रारब्धुम् अहं सौभाग्यं प्राप्तवान् । एतस्य प्रतीक-चिह्नस्य चयनं लोकस्पर्धया जातम् । यदा हरिप्रसाद-गारू-द्वारा प्रेषितम् एतत् उपायनं प्राप्तवान्, तदा मम मनसि कश्चन विचारः
उदितः।  तेलङ्गाना-राज्यस्य कस्मिंश्चित् जनपदे स्थितः जनः अपि G-20प्रभृति-शिखरसम्मेलनैः सह आत्मानं कथं युक्तम् अनुभवति इति दृष्ट्वा अहम् अत्यन्तं प्रसन्नताम् अन्वभवम् । अद्य हरिप्रसाद-गारू-प्रभृतयः अन्ये जनाः मां पत्रं प्रेषितवन्तः लिखितवन्तः च यत् देशाय एतावतः बृहतः शिखरसम्मेलनस्य आध्यक्ष्यं निर्वोढुम् अवसरः लब्धः, येन अस्मदीयं चेतः अत्यन्तं प्रफुल्लितम् अस्ति । अहं भवतां समक्षं पुणे-वास्तव्यस्य सुब्बाराव-चिल्लारा-महोदयस्य, कोलकातावास्तव्यस्य तुषार-जगमोहनस्य च सन्देशानाम् अपि उल्लेखं करिष्यामि । एताभ्यां G-20-अधिकृत्य भारतेन कृताः सक्रियप्रयासाः अत्यन्तं प्रशंसिताः ।
                  सखायः, G-20-इत्यस्य विश्वजनसङ्ख्यायां प्रतिशतं षट्षष्टिमिता, World Trade इत्यस्मिन् प्रतिशतं पञ्चसप्ततिमिता, अथ च विश्वस्य सकलगृहोत्पादेषु प्रतिशतं पञ्चाशीतिमिता सहभागिता अस्ति । भवन्तः कल्पनां कर्तुं शक्नुवन्ति – भारतम् अधुनारभ्य दिनत्रयानन्तरं अर्थात् डिसेम्बरमासस्य प्रथम- तारिकायाम्  एतावतः बृहतः सामर्थ्यवतः समूहस्य अध्यक्षतां करिष्यति । भारताय, प्रत्येकं भारतवासिने च अयं कश्चन महान् अवसरः समागतः । एषः, एतदर्थम् अपि विशिष्टतां भजते, यतः एतत् दायित्वं भारतेन स्वातन्त्र्यस्य अमृतकाले अवाप्तम् अस्ति ।
                  सखायः! एतस्मिन् काले G-20-इत्यस्य अध्यक्षता, कश्चन प्रमुखावसरत्वेन अस्मत्-समक्षम् समुपस्थितास्ति। वयम् एतस्य अवसरस्य पूर्णतया उपयोगं कुर्वन्तः Global Goodइति विश्वकल्याणं प्रति 
दत्तचित्ताः भवाम । शान्तिः भवतु एकता वा, पर्यावरण-विषयकः संवेदनशीलयुतः विषयः स्यात्, आहोस्वित् सततविकासः, भारते एतेषां समाह्वानानां समाधानम् अस्ति ।  वयं One Earth, One Family, One Future अर्थात् एका पृथिवी, एकः कुटुम्बः, एकं भविष्यम् इति यत् केन्द्रविषयम् उपस्थापितवन्तः, तेन 
‘वसुधैव कुटुम्बकम्’ इत्यस्मै अस्माकीना प्रतिबद्धता परिलक्ष्यते । वयं सर्वदा उद्घोषयामः -
ॐ सर्वेषां स्वस्तिर्भवतु ।
सर्वेषां शान्तिर्भवतु ।
सर्वेषां पूर्णं भवतु ।
सर्वेषां मङ्गलं भवतु ।
ॐ शान्तिः शान्तिः शान्तिः ॥
अर्थात् सर्वेषां कल्याणं भवेत्, सर्वे शान्तिं प्राप्नुयुः, सर्वे पूर्णतां प्राप्नुवन्तु, अथ सर्वेषां मङ्गलम् अभीष्टं च भवेत्।  आगामिषु दिनेषु, देशस्य विभिन्नभागेषु, G20इत्यनेन सम्बद्धाः नैके कार्यक्रमाः आयोजयिष्यन्ते । एतस्मिन् अवधौ, विश्वस्य विभिन्नेभ्यः भागेभ्यः आगताः जनाः भवतां राज्येषु आगमनस्य अवसरं प्राप्स्यन्ति । अहं विश्वसिमि, यत् भवन्तः, स्वक्षेत्रस्य संस्कृतेः विविधान् विशिष्टान् वर्णयुतान् विषयान् विश्वस्य पुरतः आनेष्यन्ति, अथ एतत् अपि भवद्भिः अवश्यं स्मरणीयं यत् G-20 इत्यस्मिन् आगम्यमानाः 
जनाः, एतस्मिन् क्रमे प्रतिनिधिरूपेण आगताः,परं भविष्यति काले एते एव पर्यटकाः अपि भविष्यन्ति ।  मम कश्चन आग्रहः इतोsपि अस्ति, विशेषरूपेण मम युव-मित्रेभ्यः, हरिप्रसादगारू-वत् एव, भवन्तः अपि, कथञ्चिदपि यस्मिन् कस्मिन् वा रूपेण G-20इत्यनेन अवश्यं युक्ताः भवेयुः । वस्त्रे G-20इत्यस्य भारतीयं प्रतीकचिह्नं, 
अत्यन्तं रोचकतया,  विशिष्टस्वरूपेण, निर्मितं मुद्रितं च भवितुम् अर्हति । अहं विद्यालयान्, महाविद्यालयान्, 
विश्वविद्यालयान् च प्रति अपि आग्रहं करोमि यत् ते स्वीयेषु केन्द्रेषु G-20-सम्बद्धाः चर्चाः, परिचर्चाः, स्पर्धाः च आयोजयेयुः । भवन्तः G20.inइत्येतस्मिन् जालपुटं यदा द्रक्ष्यन्ति तदा स्वरुच्यनुसारं तत्र यथेष्टं सामग्रीः प्राप्स्यन्ति ।
                   मम प्रियाः देशवासिनः!  नवम्बर-मासस्य अष्टादशे दिने समग्रदेशेन नभःक्षेत्रे काचित् नूतनेतिहासरचना प्रत्यक्षं दृष्टा । एतस्मिन् दिने भारतेन स्वीयः तादृशः प्रथमः प्रक्षेपकः अन्तरिक्षं प्रति प्रेषितः, यः भारतस्य नैज-क्षेत्रसमवायेन निर्मितः सिद्धः च कृतः । एतस्य प्रक्षेपकस्य नाम अस्ति – ‘विक्रम–एस्’-इति। श्रीहरिकोटातः स्वदेशि-नभःक्षेत्रीयस्य नवोद्योगस्य एतेन प्रथमप्रक्षेपकेण यदा ऐतिहासिकम् उड्डयनम् आरब्धम्, तदा प्रत्येकं भारतीयस्य मस्तकः गर्वमयः उन्नतः  च जातः ।
                    सखायः, ‘विक्रम-एस्’ इत्याख्यः प्रक्षेपकः प्रभूतप्रतिभाभिः युक्तः अस्ति । अन्यप्रक्षेपकाणाम् अपेक्षया एतस्य भारः अपि न्यूनः अस्ति, अथ च मूल्यम् अपि । एतस्य निर्मिति-व्ययः अन्तरिक्षाभियानेन सम्बद्धेभ्यः अन्यदेशेभ्यः क्रियमाणव्ययात् अपि अत्यल्पः अस्ति । अल्पमूल्येन
विश्वस्तरीय-मानाङ्कने, नभःप्रविधौ च अधुना भारतस्य अभिज्ञानं सर्वत्र जातम् । एतस्य प्रक्षेपकस्य निर्माणे 
इतोsपि एकस्य आधुनिक-प्रविधेः प्रयोगः जातः । भवन्तः एतत् ज्ञात्वा आश्चर्यान्विताः भविष्यन्ति यत् एतस्य प्रक्षेपकस्य कतिपयाः महत्त्वपूर्णाः अंशाः 3D-मुद्रणेन निर्मिताः सन्ति। सत्यम् एव, ‘विक्रम-एस्’ इत्यस्य प्रथम-प्रक्षेपणस्य ‘प्रारम्भ’ इति यत् नाम दत्तं, तत् अत्यन्तं योग्यतमं प्रतिभाति । एतत् हि,भारते नैजनभःक्षेत्राय नवयुगोदयस्य प्रतीकभूतम् अस्ति । देशे आत्मविश्वास-भरितस्य कस्यचित् नवयुगस्य आरम्भः अस्ति । भवन्तः कल्पनां कर्तुं शक्नुवन्ति ये बालाः कदाचित् हस्तेन कर्गदस्य वायुयानं निर्माय डाययन्ति स्म, ते अधुना भारते एव वायुयान-निर्माणाय अवसरं प्राप्तवन्तः ।  भवन्तः कल्पनां कर्तुं शक्नुवन्ति यत् ये बालाः 
कदाचित् चन्द्र-तारकान् दृष्ट्वा आकाशे आकृतीः निर्मान्ति स्म, तेभ्यः अधुना भारते एव प्रक्षेपक-निर्माणाय अवसरः प्राप्यते । नभःक्षेत्रं यदारभ्य नैजसमवायेभ्यः उद्घाटितं, तदारभ्य यूनां स्वप्नाः अपि साफल्यं प्राप्नुवन्ति।प्रक्षेपकान् 
निर्मान्तः एते युवानः कदाचित् कथयन्ति - Sky is not the limit अर्थात् आकाशः न खलु सीमितः ।
                    सखायः, भारतं नभःक्षेत्रे स्वीयां सफलताम्, स्वप्रतिवेशिदेशेन सह अपि सहकुर्वद् अस्ति। 
ह्यः एव भारतेन एकः उपग्रहः प्रक्षेपितः, यस्य निर्माणं भारत-भूटानाभ्यां मिलित्वा कृतम् अस्ति । एषः उपग्रहः 
उत्कृष्टानि चित्राणि प्रेषयिष्यति येन भूटानदेशः स्व-प्राकृतिक-संसाधनानां प्रबन्धने सहायतां प्राप्स्यति । एतस्य उपग्रहस्य प्रक्षेपणम्, भारत-भूटानयोः परस्परं दृढ-सम्बन्धानां प्रतिबिम्बत्वेन अस्ति ।
             सखायः! भवद्भिः अवधानं कृतं स्यात् विगतेषु ‘मनकीबात’-कार्यक्रमाङ्केषु वयं नभसः, प्रविधेः, नवाचारस्य च विषये बहुचर्चां कृतवन्तः । एतस्य द्वे प्रमुखे कारणे, प्रथमं तु एतत् यत् अस्माकं युवानः एतस्मिन् क्षेत्रे अत्युत्कृष्टं कार्यं कुर्वन्तः सन्ति । ते बृहत् चिन्तयन्ति, महत् च प्राप्नुवन्तः सन्ति । अधुना ते लघु लघु उपलब्धिभिः सन्तुष्टाः न भवितुम् अर्हन्ति । द्वितीयं कारणम् एतत् यत् नवाचारस्य मूल्यनिर्मितेः च रोमाञ्चयुतायां यात्रायां ते स्वकीयान् अन्ययुवसहयोगिनः नवोद्योगान् च उत्साहयन्तः सन्ति ।
                    सखायः, यदा वयं प्रविधिसम्बद्धानां नवाचाराणां विषये वदन्तः स्म, तदा Dronesइति नभोयन्त्राणि कथं विस्मर्तुं शक्नुमः । नभोयन्त्रक्षेत्रे अपि भारतं तीव्रगत्या वर्धमानम् अस्ति । कतिपय-दिनानि पूर्वं वयं दृष्टवन्तः यत् कथम् हिमाचलप्रदेशस्य किन्नौर जनपदे नभोयन्त्रैः सेबफलानाम् आयातः कृतः। 
किन्नौरः, हिमाचलस्य सुदूरस्थितः जनपदः अस्ति, अथ च एतस्मिन् ऋतौ अतिहिमपातः भवति । एतावति हिमपाते, किन्नौरः नैक-सप्ताहपर्यन्तं, राज्यस्य अन्यप्रभागेभ्यः प्रायः सम्पर्करहितः भवति । एतस्याम् अवस्थायां ततः सेबफलानाम् आनयनम् अपि तावत् एव कठिनं भवति । अधुना नभोयन्त्रीय-प्रविधिना हिमाचलस्य 
स्वादिष्टानि किन्नौरस्थानि सेबफलानि जनानां सविधे शीघ्रं प्राप्स्यन्ति । अनेन अस्माकं भ्रातृ-भगिनी-तुल्यानां कृषकाणां व्ययः न्यूनः भविष्यति । सेबफलं यथासमयम् आपणानि प्राप्स्यति, सेबफलानि न्यूनमात्रायां नष्टानि भविष्यन्ति।
           सखायः, अद्य अस्माकं देशवासिनः स्वीयैः नवाचारैः तादृशं सर्वम् अपि सम्भवं कुर्वन्तः सन्ति, यस्य कल्पनां कर्तुम् अपि पूर्वम् अवसरः न आसीत् । एतत् दृष्ट्वा कः न भवेत् प्रसन्नः । एतेषु वर्षेषु अस्माकं देशेन उपलब्धीनां काचन दीर्घा यात्रा कृता । अहं पूर्णतया विश्वसिमि यत् 
वयं भारतीयाः विशेषरूपेण च अस्माकं युव-सन्ततिः अधुना स्थगिता नैव भविष्यति ।
                   प्रियाः देशवासिनः, अहं भवतां कृते एकं लघु ध्वन्यङ्कनं श्रावयामि.....(Song) 
भवन्तः सर्वे अपि एतत् गीतं कुत्रचित् अवश्यं श्रुतवन्तः स्युः । यतः एतत् बापूवर्यस्य हृद्यं गीतम् अस्ति, परन्तु, यदि अहं कथयामि यत् एतस्मिन् स्वरसंयोजकः गायकः ग्रीसदेशीयः अस्ति, तर्हि भवन्तः आश्चर्यान्विताः 
अवश्यं भविष्यन्ति, एतेन च भवन्तः गर्वान्विताः अपि भविष्यन्ति । एतस्य गीतस्य गानकर्ता ग्रीसगायकः अस्ति – [कोन-स्टन्टिनोस-कलेइटजीस्] ‘Konstantinos Kalaitzis’ इति । गान्धिवर्यस्य सार्धैक-शततम-जन्म-जयन्त्यवसरे आयोजिते समारोहे सः एतत् अगायत् । परम् अद्य अहं तदीयचर्चां केनापि कारणेन कुर्वन् अस्मि । तस्य मनसि भारतं भारतीयसङ्गीतं प्रति अद्भुतः उत्साहः अस्ति । भारते तदीया प्रीतिः एतावती अस्ति, 
यतः गतेषु द्विचत्वारिंशत्-वर्षेषु सः प्रायः प्रतिवर्षं भारतम् आगतः । तेन भारतीयसङ्गीतस्य उद्भवस्य, विभिन्नानां भारतीयवाद्ययन्त्राणां, विविधप्रकारकाणां रागानां, रस-ताल-इत्यादिभिः सह विभिन्न-संगीत-परम्पराणाम् अपि 
अध्ययनं कृतम् अस्ति । तेन, भारतीयसंगीतस्य अनेकासां महद्-विभूतीनां योगदानस्य अध्ययनं कृतम् । भारतस्य पारम्परिक-नृत्य-पद्धतीनां विभिन्नपक्षाः तेन अत्यन्तं निकषा अवगताः सन्ति । भारतसम्बद्धान् एतान् विभिन्नान् अनुभवान् सः एकस्मिन् पुस्तकरूपे उत्तमतया संयोज्य उपस्थापितवान्। Indian Music-
नामके तदीये पुस्तके प्रायः षष्ट्यधिकसप्तशतं चित्राणि सन्ति । एतेषु अधिकांश-चित्राणि तेन स्वीयं कर्षितानि सन्ति। अपरदेशेषु भारतीयसंस्कृतिम् अवलम्ब्य एतावान् उत्साहः आकर्षणं च सत्यमेव प्रभूतम् आनन्दं जनयति। 
               सखायः, कतिपयेभ्यः सप्ताहेभ्यः अपरमेकं वृत्तम् अधिगतम्, यद्धि अस्मान् गर्वान्वितान् विदधाति | भवन्तः एतत् ज्ञात्वा प्रसन्नताम् अनुभविष्यन्ति यत् विगतेषु अष्टवर्षेषु भारतात् वाद्ययन्त्राणां निर्यातः 
सार्धत्रिगुणितः जातः । वैद्युतवाद्ययन्त्राणां वार्तां कुर्मः तु, एतेषां निर्यातः षष्टिगुणितः संवृद्धः । एतेन ज्ञायते यत् भारतीयसंस्कृतये संगीताय च उन्मादः विश्वे वर्धमानः अस्ति । भारतीयवाद्ययन्त्राणां सर्वतः बृहन्तः क्रेतारः 
USA-Germany-France-Japan-UK-सदृशाः विकसितदेशाः सन्ति । अस्माकं कृते अयं सौभाग्यविषयः यत् अस्मदीये देशे कला-नृत्य-सङ्गीतानाम् एतावान् समृद्धः अमूल्यनिधिः अस्ति ।
               सखायः, महान्तं मनीषि-कविं भर्तृहरिं वयं तत्कृतये ‘नीतिशतकाय’ जानीमः । एकस्मिन् 
पद्ये सः कथयति - यत् कलाभिः, संगीतेन साहित्येन च अस्माकं सम्पृक्तता एव मानवताया वास्तिकः परिचयः भवति । वास्तविकतायाम्, अस्माकं संस्कृतिः एतत् मानवतायाः ऊर्ध्वं दिव्यतां यावत् नयति ।  वेदेषु सामवेदः 
तु अस्माकं विविधसंगीतानां स्त्रोतः कथ्यते । मातुः सरस्वत्याः वीणा भवतु, भगवतः श्रीकृष्णस्य वंशी भवतु, 
उत भोलेनाथस्य डमरूवाद्यम्, अस्माकं देव्यः देवाः अपि संगीतात् न भिन्नाः। वयं भारतीयाः, प्रत्येकं वस्तुनि 
संगीतान्वेषणे सफलाः भवेम एव । भवतु सः नद्याः प्रवाहशब्दः, वृष्टेः बिन्दवः भवन्तु, पक्षीणां कलरवः भवतु उत भवतु वायोः गुञ्जितः स्वरः, अस्माकं सभ्यतायां संगीतं सर्वत्र समाविष्टम् अस्ति । एतत् संगीतं न केवलं 
शरीराय शान्तिं ददाति, अपि तु, मनः अपि आनन्दितं करोति । संगीतम् अस्माकं समाजम् अपि युनक्ति । यदि भांगड़ा-लावणीनृत्यविधायाम् उत्साहस्य आनन्दस्यच भावःअस्ति, तर्हि रवीन्द्रसङ्गीतम्, अस्माकम् आत्मतत्वम् 
आह्लादयति । समग्रदेशस्य आदिवासिनां विभिन्नप्रकारयुताः सङ्गीत-परम्पराः सन्ति । एताः अस्मान् परस्परं संयुज्य प्रकृत्या सह निवस्तुं प्रेरयन्ति ।
               सखायः, सङ्गीतस्य आस्माकीनाभिः विधाभिः न केवलं अस्माकं संस्कृतिः समृद्धा कृता, 
अपि तु विश्वस्य संगीते स्वकीयम् अमरबिम्बम् अपि स्थापितम् । भारतीयसङ्गीतस्य ख्यातिः विश्वस्य 
प्रतिकोणं प्रसृता अस्ति। अहं भवतः सर्वान्  इतोsपि एकं ध्वन्यङ्कनं श्रावयामि । भवन्तः चिन्तयन्तः स्युः यत् 
गृहस्य पार्श्वे कस्मिंश्चित् मंदिरे संकीर्तनं चलत् अस्ति । परम् एषः ध्वनिः अपि भवतः यावत् भारततः 
सहस्रमीलमितात् सुदूरस्थात् दक्षिणामेरिकीयात् Guyanaगुयाना)-देशात् आगतः । नवदशे विंशे वा शताब्दे च प्रभूतसंख्यायाम् इतः जनाः गुयानादेशं गताः आसन् । ते इतः भारततः नैकपरम्पराः अपि आत्मना सह अनयन्त । उदाहरणरूपेण, यथा वयं भारते होलिकोत्सवम् आचरामः, तथैव गुयानादेशे अपि होलिकोत्सवे वर्णः प्रभूतमात्रायां दृष्टिगोचरः भवति। यत्र रंगोत्सवस्य वर्णाः भवन्ति, तत्रैव फगवा-इत्यस्य सङ्गीतम् अपि भवति ।गुयानादेशस्य  फगवायां तत्र भगवता श्रीरामेण श्रीकृष्णेन सम्बद्धानां विवाहगीतीनां गानस्य एका विशेषपरम्परा 
अस्ति । एतानि  गीतानि चौताल इति नाम्ना अभिज्ञायन्ते । एतानि तेन प्रकारकेण लयेन उच्चस्वरेण च गीयन्ते यथा अस्मदीये देशे । न एतावद् एव, गुयाना-देशे चौताल-स्पर्धा अपि भवति । एवमेव बहवः भारतीयाः, 
विशेषरूपेण पूर्वीय-उत्तरप्रदेशस्य, अथ च बिहारस्य जनाः फिजी-समूहम् अपि गताः आसन् । ते पारम्परिक-भजनानि कीर्तनानि गायन्ति स्म, यस्मिन् मुख्यरूपेण रामचरितमानसस्य दोहा-पद्यानि भवन्ति स्म। तैः फिजि-द्वीपे अपि भजन-कीर्तन-समबद्धाः नैके गणाः रचिताः । Fiji-द्वीपे  रामायण-मंडलीति नाम्ना अद्यापि 
द्विसहस्राधिकाः भजन-कीर्तन-गणाः सन्ति। मया तु अत्र कतिपयानि एव उदाहरणानि दत्तानि। यदि भवन्तः सम्पूर्ण-विश्वे अवलोकयिष्यन्ति, तर्हि भारतीयसङ्गीतप्रेमिणां सूची अतीव दीर्घा अस्ति ।
                 मम प्रियाः देशवासिनः, वयं सर्वदा गर्वं कुर्मः यदस्माकं देशे विश्वस्य 
प्राचीनतमानां परम्पराणाम् उद्भवः वर्तते। अतः अस्माकं  दायित्वम् अस्ति यद्वयं तासां 
परम्पराणां पारम्परिकज्ञानस्य च संरक्षणं, संवर्धनं चापि यथाशक्तिः कुर्याम; यथासंभवं च तेषां 
अग्रेसारणम् अपि करणीयम्। एतादृशः एव प्रशंसनीयः प्रयासः अस्माकं पूर्वोत्तरस्य नागालैण्ड- 
राज्यस्य कैश्चित्मित्रैः क्रियते । मया एषः प्रयासः अतीव रुचिकरः अनुभूतः अतः ‘मन-की-
बात’श्रोतृभ्यः अस्य सहभागीकरणार्थं चिन्तितम्।
                      सखायः, नागालैण्डप्रदेशे नागासमाजस्य जीवनशैली, तेषां कलासंस्कृतिः, सङ्गीतं च, सर्वान् आकर्षयन्ति। एषः अस्माकं देशस्य गौरवपूर्णदायस्य महत्त्वपूर्णः अंशभूतः अस्ति। नागालैण्डवासिनां जीवनं कौशलानि च संधारणीय-जीवनशैल्याः कृतेऽपि अतीव महत्त्वपूर्णानि सन्ति। एताः परम्पराः कौशलानि च संरक्षितुं भाविवंशपरम्परासु च प्रसारयितुं तत्रत्यै जनैः एका संस्था विरचिता, 
यस्याः नाम ‘लिडी-क्रो-यू’ इत्यस्ति। नागा-संस्कृतेः येऽपि मनोहर-अंशाः शनैः शनैः लुप्तप्रायाः 
आसन् ‘लिडी-क्रो-यू’ संस्था तेषां पुनरुत्थानस्य कार्यं कृतवती। उदाहरणार्थं, नागालोकसङ्गीतं स्वतः एव अतीव समृद्धविधात्वेन अस्ति। अनया संस्थया नागा-संगीत-पुटकानां प्रवर्तनम् आरब्धम्। आसाम्प्रतं एतादृशानि त्रीणि पुटकानि प्रस्तुतानि सन्ति। एते जनाः लोकसङ्गीत-लोकनृत्यसम्बद्धाः कार्यशालाः अपि आयोजयन्ति। युवभ्यः एतेषु विषयेषु प्रशिक्षिणं अपि उपपाद्यते। सहैव च युवानः पारम्परिक-नागालैण्डशैल्याः वस्त्रनिर्माणं, सौचिकं वयनं च प्रशिक्ष्यन्ते। पूर्वोत्तरे वेणुतः अपि बहुविध-उत्पादाः क्रियन्ते। अभिनवसन्ततेः युवानः  वेणूत्पाद-निर्माणं अपि शिक्ष्यन्ते। एतेन यूनां स्वीयसंस्कृत्या योजनं तु भवत्येव, सहैव तेषां कृते नूतनाः वृत्यवसराः अपि सृज्यन्ते। नागा-लोकसंस्कृतेः विषये जनाः अधिकाधिकं जानन्तु इत्यस्य कृतेऽपि ‘लिडी-क्रो-यू’-जनाः प्रयतन्ते।
                 सखायः, भवतां क्षेत्रे अपि एतादृशाः सांस्कृतिकविधाः परम्पराः च स्युः। 
भवन्तः अपि स्व-स्वक्षेत्रेषु एतादृशान् प्रयासान् कर्तुं शक्नुवन्ति। यदि भवतां संज्ञाने कुत्रचित् 
एतादृशः कोऽपि अद्वितीयः प्रयासः सम्पाद्यते तर्हि मया साकमपि तस्य विवरणं अवश्यं 
सम्विभाजयन्तु।
                मम प्रियाः देशवासिनः, अस्माकं ग्रन्थेषु कथितम् - ‘‘विद्याधनं 
सर्वधनप्रधानम्’’ इति। अर्थात् यदि कोऽपि विद्यादानं करोति तर्हि असौ समाजकल्याणे 
श्रेष्ठकार्यं निष्पादयति। शिक्षाक्षेत्रे प्रज्वलितः लघुदीपः अपि समग्र-समाजं प्रकाशयितुं सक्षमः 
भवति। अद्यत्वे अखिलदेशे एतादृशाः बहवः प्रयासाः सम्पाद्यन्ते, इति दृष्ट्वा मह्यं अतीव 
आनन्दः भवति। उत्तरप्रदेशस्य राजधानी-लखनऊतः सप्ततिः अशीतिः वा किलोमीटरदूरे 
हरदोई-जनपदस्य ग्रामः ‘बांसा’ अस्ति। अहं अस्य ग्रामस्य जतिन-ललितसिंहस्य विषये 
ज्ञातवानस्मि, यः शिक्षायै रुचिं विवर्धयितुं प्रवृत्तः अस्ति। जतिनमहोदयेन वर्षद्वयपूर्वम् अत्र 
‘सामुदायिकपुस्तकालयः संसाधनकेन्द्रं च’ स्थापितम्। तस्य केन्द्रे हिन्दी-आङ्ग्लसाहित्यस्य, 
संगणक-विधिशास्त्रस्य, अनेकासां सर्वकारीय-परीक्षाणां च कृते सज्जीकरणसम्बद्धानि 
त्रिसहस्राधिकानि पुस्तकानि उपपादितानि। अस्मिन् पुस्तकालये बालकानाम् अभिरुचेः अपि 
अवधानं कृतमस्ति। अत्र स्थापितानि हास्यपुस्तकानि भवेयुः शैक्षिकक्रीडनकानि वा; 
बालकेभ्यः अतीव रोचन्ते। बालाः अत्र क्रीडनार्थं नूतन-ज्ञानार्जनार्थं चागच्छन्ति। शिक्षा 
‘ऑफलाइन’ अर्थात् साक्षात् भवेत्, ऑनलाइन वा; अस्मिन् केन्द्रे प्रायः चत्वारिंशत् 
स्वयंसेवकाः छात्राणां मार्गदर्शने व्यापृताः वर्तन्ते। प्रतिदिनं ग्रामस्य प्रायः अशीतिछात्राः 
अस्मिन् पुस्तकालये अध्ययनार्थम् आगच्छन्ति।
             सखायः, झारखण्डस्य संजयकश्यपः अपि निर्धनबालानां स्वप्नान् उन्नेतुं प्रयतते । 
स्वीयछात्रजीवने संजयमहाभागः उत्तमपुस्तकानाम् अभावं साक्षात्कृतवान् आसीत्। एवं सति, 
असौ निश्चितवान् यत् पुस्तकाभावात् तस्य क्षेत्रस्य बालकानां भविष्यम् अन्धकारमयं न भवेत् 
इति। स्वीयेन एतेन अभियानेन अद्य असौ झारखण्डस्य अनेकेषु जनपदेषु बालकानां कृते 
‘पुस्तकालयपुरुषः’ संजातः अस्ति। संजयमहोदयः यदा स्वीयवृत्तिम् आरभत, तदैव आत्मनः 
जन्मस्थाने प्रथमं पुस्तकालयं स्थापितवान्। कार्यकाले यत्रापि तस्य स्थानान्तरणं भवति स्म, 
तत्र तत्र निर्धनानाम् आदिवासिबालानां च शिक्षणार्थं पुस्तकालय-स्थापनायाः प्रयासः तेन
आरभ्यते स्म। एतत् कुर्वन् असौ झारखण्डस्य अनेकेषु जनपदेषु बालानां कृते पुस्तकालयान् 
स्थापितवान् अस्ति। पुस्तकालय-स्थापनायाः तस्याभियानम् अद्य सामाजिक-आन्दोलनस्य रूपं 
गृह्णाति। संजयजी भवेत् जतिनजी वा, तयोः एतादृशानां प्रयासानां कृते अहं तेषां विशेष-
प्रशंसां व्याहरामि।
                 मम प्रियाः देशवासिनः, चिकित्साविज्ञानेन अनुसन्धान-नवाचारैः, अपि च 
अत्याधुनिक-प्रविध्या, उपकरणैः च बहुप्रगतिः अधिगता अस्ति। परं केचन रोगाः, अद्यत्वे 
अपि, अस्माकं कृते महदाह्वानत्वेन वर्तन्ते। एतादृशः एव रोगः Muscular Dystrophy- 
इत्याख्या स्नायुविकृतिः अस्ति। मुख्यतया एषः आनुवंशिकः रोगः अस्ति यः कस्मिन् अपि 
वयसि भवितुं शक्नोति। अनेन शरीरस्य स्नायवः दुर्बलाः भवितुम् आरभन्ते। 
रोगिणः कृते दैनन्दिनजीवनस्य सामान्यानाम् अपि कार्याणां सम्पादनं कठिनं जायते। 
एतादृशानां रोगिणां चिकित्सायै, परिचर्यायै च प्रभूतः सेवाभावः आवश्यकः भवति। 
हिमाचलप्रदेशस्य सोलनक्षेत्रे एतादृशं केन्द्रम् अस्ति, यत् मस्कुलर-डिस्ट्रोफी-रोगिणां कृते 
आशायाः नूतनकिरणः जातः । अस्य केन्द्रस्य नाम ‘‘मानवमन्दिरम्’’ इत्यस्ति। एतत् 
‘Indian Association of Muscular Dystrophy-इत्यनेन संचाल्यते। 
मानवमन्दिरं स्वीयनामानुसारेण मानवसेवायाः अद्भुतम् उदाहरणम् अस्ति। अत्र रोगिणां कृते 
‘ओ.पी.डी.इति बाह्यरोगिसेवा प्रवेशसेवा च त्रि-चतुर्वर्षपूर्वम् आरब्धा। मानवमन्दिरे प्रायः 
पंचाशत्-रोगिणां कृते शय्या-सुविधा अप्यस्ति। Physiotherapy इति भौतिकचिकित्सा 
Electrotherapyइति विद्युच्चिकित्सा, Hydrotherapyइति जलचिकित्सया च सह अत्र 
योग-प्राणायामस्य साहाय्येन अपि रोगाणां निवारणं भवति ।
                 सखायः, सर्वविधानाम् उच्चप्राविधिक-सुविधानां माध्यमेन अस्मिन् केन्द्रे 
रोगिणां जीवने सकारात्मकं परिवर्तनमपि आनेतुं प्रयत्यते। ‘मस्कुलर-डिस्ट्रोफी’ इति 
स्नायुविकृत्या सम्बद्धम् एकम् आह्वानम् एतस्य विषये जागरूकतायाः अभावः अप्यस्ति। 
इतिकृत्वा एतत् केन्द्रं न केवलं हिमाचलप्रदेशे अपितु अखिलदेशे रोगिणां कृते 
जागरूकताशिविराणाम् आयोजनम् अपि करोति। सर्वाधिकम् उत्साहास्पदं वृत्तमस्ति 
यदेतस्याः संस्थायाः प्रबन्धनं मुख्यतया अनेन रोगेण पीडिताः एव सम्पादयन्ति, यथा 
समाजसेविका उर्मिला-बाल्दीमहाभागा, ‘Indian Association of Muscular 
Dystrophy-इत्यस्य अध्यक्षा भगिनी संजनागोयल-महाभागा, अपिच अस्य संस्थायाः 
संघटने प्रमुखयोगदानकर्ता विपुलगोयलः चास्य संघस्य कृते अतीव महत्त्वपूर्णां भूमिकां 
निर्वहन्ति। मानवमन्दिरे चिकित्सालय-सहशोधकेन्द्ररूपेण विकासार्थम् अपि प्रयत्नाः
सम्पाद्यन्ते। एतेन अत्र रोगिणां कृते श्रेष्ठतरं निदानं सम्भविष्यति। अस्मिन् दिशि प्रयतमानान् 
सर्वानेव जनानहं हृदयेन प्रशंसे, सहैव स्नायुविकृतिं सम्मुखीकुर्वतां सर्वेषां जनानां कृते 
शुभकामनाः व्याहरामि।
                मम प्रियाः देशवासिनः, अद्य ‘मन-की-बात’-अन्तर्गतं वयं देशवासिनां येषां 
सृजनात्मिकानां सामाजिकानां च कार्याणां चर्चां कृतवन्तः, ते देशस्य ऊर्जायाः, उत्साहस्य च 
उदाहरणानि सन्ति। अद्य प्रत्येकं देशवासी एकस्मिन्, अन्यस्मिन् वा क्षेत्रे, प्रत्येकं स्तरे देशस्य 
कृते किमपि भिन्नं कर्तुं प्रयतते। अद्यतनायाम् एव चर्चायाम् अस्माभिः दृष्टं यत् जी-
विंशतिसदृशे आन्ताराष्ट्रियायोजने अस्माकम् एकः तन्तुवाय-सहचरः 
स्वोत्तरदायित्व म् अवगत्य तस्य पूर्तये अग्रे आगतः। तथैव कोऽपि पर्यावरणाय प्रयत्नान् 
करोति, कोऽपि जलाय कार्यं करोति। कियन्तः एव जनाः शिक्षाचिकित्साविज्ञान-प्रविधिभिः 
साकं संस्कृति-परम्परा-पर्यन्तम् असाधारणं कार्यं कुर्वन्ति। एवम् अस्ति; यतोहि अद्य अस्माकं 
प्रत्येकं नागरिकः स्वकर्तव्यम् अवगच्छति। यदा कस्यचित् राष्ट्रस्य नागरिकेषु एतादृशी 
कर्तव्यभावना उद्भवति तदा तस्य सुवर्णमयं भविष्यत् स्वयमेव सुनिश्चतं जायते। तथा च, 
देशस्य स्वर्णिमभविष्ये एव अस्माकं सर्वेषाम् अपि स्वर्णिम-भविष्यत् विद्यते। अहं, पुनरेकवारं 
देशवासिनां स्वीय-प्रयासान् प्रणमामि | आगामिनि मासे वयं पुनः मेलिष्यामः, तथा च 
एतादृशान् एव अनेकान् विविधान् उत्साहवर्धकान् च विषयान् नूनं चर्चयिष्यामः | नैजान् 
परामर्शान् विचारान् चावश्यं प्रेषयन्तः भवेयुः | भवद्भ्यः सर्वेभ्यः भूयोभूयो धन्यवादाः!
                                      ******
  [भाषान्तरम् – सर्वश्री-श्रुतिकान्तपाण्डेय-गवीशद्विवेदिभ्यां सम्भूय बलदेवानन्द-सागर-द्वारा]
                    Email- baldevanand.sagar@gmail.com
