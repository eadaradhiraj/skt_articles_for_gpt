*श्रीरामायणकथा, लङ्काकाण्डम्!*
(पञ्चपञ्चाशत्तमः सर्गः)
विभीषणस्य राज्याभिषेकः। 
अपरत्र रावणस्य वधं दृष्ट्वा देवदानवगन्धर्वाः शुभाः कथाः कथयन्तः स्वैः स्वैः विमानैः गच्छन्ति स्म। रावणस्य घोरं निधनम्, राघवस्य महान् पराक्रमः, वानराणां सुयुद्धम् , सुग्रीवस्य च महत् मन्त्रित्वम्। हनुमतः लक्ष्मणस्य च अनुरागः सुमहत् वीर्यं च। सीतायाः च महत् पतिव्रतात्वम् इति विषये कथयन्तः ते हृष्टाः सर्वे महाभागाः यथास्थानम् अगच्छन्। ततः श्रीरामः ससम्मानं देवसारथिं मातलिं गन्तुम् आदिशत्। राघवस्य अनुमतिं प्राप्य देवसारथिः मातलिः हृष्टः सन् दिव्यं रथम् आस्थाय आकाशे उदपतत्। तस्मिन् सुरसारथिसत्तमे आकाशमारूढे परमप्रीतः लक्ष्मणेन अभिवादितः वानरगणैः पूज्यमानः श्रीमान् राघवः सुग्रीवं श्लिष्ट्वा स्वीयं सेनालयम् अगच्छत्।
 श्रीरामः शिबिरं प्रविश्य समीपस्थं सत्त्वसम्पन्नं शुभलक्षणं लक्ष्मणं वचनम् अब्रवीत् हे सौम्य! पूर्वोपकारिणम् एनं भक्तं तथा अनुरक्तं विभीषणं लङ्कायाम् अभिषेचय। एषः मम परमः अभिलाषः यद् लङ्कायाम् अभिषिक्तम् इमं रावणानुजं विभीषणं पश्येयम्। महात्मना राघवेण एवमुक्तः हृष्टः लक्ष्मणः तथास्तु इत्युक्त्वा शीघ्रं हि सौवर्णं घटम् आदाय तं घटं वानरेन्द्राणां हस्ते दत्त्वा समुद्रात् जलम् आनेतुम् आदिशत्। ततस्ते मनोजवाः वानरोत्तमाः शीघ्रं गत्वा समुद्रात् जलं नीत्वा आगच्छन्। ततः तं घटं गृहीत्वा परमासने संस्थाप्य लक्ष्मणः तेन घटेन रामशासनात् लङ्कायां राक्षसानां मध्ये राजानं विभीषणम् अभ्यषिञ्चत्।
 तद् दृष्ट्वा विभीषणस्य अमात्याः भक्ताः अन्ये राक्षसाः च अत्यन्तं हृष्टाः अभवन्। अपिच देवाः ऋषयः वानराः च अतुलं प्रहर्षं गत्वा श्रीरामस्य भूरि भूरि प्रशंसाम् अकुर्वन्। लङ्कायाम् अभिषिक्तं राक्षसेन्द्रं विभीषणं दृष्ट्वा सलक्ष्मणः श्रीरामः तदा परमां प्रीतिम् अगच्छत्। अपरत्र च श्रीरामेण दत्तं विपुलं राज्यं प्राप्य विभीषणः प्रजाजनान् सान्त्वयित्वा यदा श्रीरामस्य समीपम् अगच्छत् तदा संहृष्टाः पौराः निशाचराः दधि, अक्षतान्, मोदकान् ,लाजाः, पुष्पाणि च आनीय तस्मै अददुः। विभीषणः च तानि गृहीत्वा श्रीरामाय लक्ष्मणाय च अददात्। श्रीरामः कृतकार्यं विभीषणं दृष्ट्वा तस्यैव प्रतिकाम्यया तत् सर्वं प्रत्यगृह्णात्। ततः शैलोपमं वीरं प्रणतं स्थितं हनुमन्तं श्रीरामः वचनम् अब्रवीत् हे वीर! हे हरीश्वर! शीघ्रं त्वं लङ्कानगरीं प्रविश्य मैथिलीं ससुग्रीवं सलक्ष्मणं मां कुशलिनं रणे च रावणं हतं ब्रूहि। हे कपिप्रवर ! मैथिलीम् एतं शुभसंवादं श्रावयित्वा तस्याः संवादं प्रतिगृह्य शीघ्रं त्वं प्रत्यागच्छ। 
*-प्रदीपः!*
