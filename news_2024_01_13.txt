एष्याचषक पादकन्दुकस्पर्धाः आरब्धाः। खत्तरः> एष्याभूखण्डस्थराष्ट्राणां पादकन्दुकक्रीडापरम्परा खतरे आरब्धा। शुक्रवासरे सायं लूसैल् क्रीडाङ्कणे  खतर-लबननराष्ट्रयोः उद्घाटनस्पर्धा सम्पन्ना। आहत्य २४ राष्ट्राणि भागं स्वीकुर्वन्ति। तानि ६ संघरूपेण विभक्तानि।   भारतं 'बि' संघे अन्तर्भवति। आस्ट्रेलिया, सिरिया,उस्बकिस्थानं इत्येतानि राष्ट्राण्यपि बि' संघे अन्तर्भवन्ति।

कोविड् - डिसम्बरमासे १०,००० मरणानि। जनीवा> कोविड्रोगेण गतमासे आविश्वं १०,००० जनाः मृत्युमुपगता इति विश्व स्वास्थ्यसंघटनेन [WHO] निगदितम्। विरामकालोत्सवेषु जनानाम् अनियन्तेर्यमेलनं तथा कोविड् वैराणोः जे एन् १ इति प्रभेदश्च मृत्युवर्धनस्य कारणमिति WHO संघटनस्य निदेशकप्रमुखेन 'टेट्रोस् अडानम्' इत्यनेनोक्तम्।   ५० राष्ट्रेषु कोविडेन आतुरालयं प्रवेशितानां संख्यायामपि ४२% वर्धनं सञ्जातम्। भारते इदानीं ३४२२ कोविड्रोगिणः वर्तन्ते।

भारतेन सह कूटनीतिविवादकाले भारते केनेडादेशस्य उच्चायुक्तः कैमरन् मैके गुरुवासरे द्वयोः देशयोः एकत्र कार्यं कर्तुं व्यापारसहितसम्बन्धान् च कर्तुं परामर्शं दत्तवान्। गुजरातस्य गान्धीनगरे वाइब्रेण्ट् गुजरातवैश्विकशिखरसम्मेलने 'भारत-केनेडा-व्यापारः: अग्रिम: मार्गः' इति विषये संगोष्ठ्यां सम्बोधयन् तेन उक्तं यत् भारतस्य केनेडा-देशस्य च सामरिकहिताः परस्परं समर्थनं कुर्वन्ति तथा च कूटनैतिकसम्बन्धेषु व्यग्रतायामपि व्यापारसम्बन्धेषु प्रभावः न अभवत्। संगोष्ठ्यां मैके द्विपक्षीयव्यापारस्य निवेशसम्बन्धस्य च महत्त्वं बोधितवान्। मैके द्वाभ्यां सर्वकाराभ्यां व्यापारसमुदायेभ्यः च व्यापारे निवेशे च ध्यानं दातुं आग्रहं कृतवान्। मैके इत्यस्य मतेन भारतस्य केनेडा-देशस्य च सम्बन्धाः आजीविका-उत्पादनं, प्रौद्योगिक्यां संविभागित्वं, परस्पर-समृद्धेः च समर्थनं करिष्यन्ति।

पाकिस्तानस्य गुप्तचरसंस्था ISI भगवत: रामस्य प्राणप्रतिष्ठामहोत्सवे अभिषेकस्य अवसरे मन्दिराणि लक्ष्यं कर्तुं व्यस्तः अस्ति। कुत्सितकार्यार्थं केनेडादेशे वसते लखबीरसिंहाय, पाकिस्तानदेशे निवसते हरविन्दरसिंहरिण्डा इत्यस्मै लक्ष्यं दत्तमस्ति। अस्मिन् काले नैकेषु मन्दिरेषु भक्तानाम् आगमनं भवितुं शक्नोति। अस्य लाभं स्वीकृत्य आतङ्कवादिन: उत्पातं कर्तुं योजनां कुर्वन्त: सन्ति। गुप्तचरप्रतिवेदनाधारेण पञ्जाबसर्वकार: सूचित: अस्ति।