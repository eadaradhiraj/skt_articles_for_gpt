मनोगतम् [०२.४५]-  ९८-उपाख्यानम् ‘मनकीबात’, प्रसा.तिथि: - २६- फेब्रुआरि’२०२३ 
          मम प्रियाः देशवासिनः, नमस्कारः | ‘मनकीबात’-इत्यस्य अष्टनवतितमे उपाख्याने भवद्भिः सर्वैः साकम् आत्मानं संयोज्य प्रसीदामितमाम् | शतकं प्रति अग्रे स्रियमाणायाम् अस्यां यात्रायां,‘मनकीबात’-इत्येनं कार्यक्रमं, भवन्तः सर्वे, जनसहभागितायाः अभिव्यक्तेः, अद्भुत-मञ्चत्वेन विरचितवन्तः | प्रतिमासं, लक्षशः सन्देशेषु, बहूनां जनानां ‘मनकीबात’-इति मनोगतम् अहं प्राप्नोमि | भवन्तः, स्वीय-मनसः शक्तिन्तु अभिजानन्त्येव, तथैव, समाजस्य शक्त्या केन प्रकारेण देशस्य शक्तिः संवर्धते,एतत्तु वयं ‘मनकीबात’- इत्यस्य पृथक्-पृथक्-उपाख्यानेषु दृष्टवन्तः, ज्ञातवन्तः, तथा चाहम् अन्वभवम् – स्वीकृतवान् अपि | तद्दिनम् अहं स्मरामि,  यदा वयं ‘मनकीबात’-इति प्रसारणे भारतस्य पारम्परिक-क्रीडानां प्रोत्साहनस्य वृत्तं चर्चितवन्तः | सत्वरमेव तदा देशे एका लहरीव समुत्पन्ना भारतीय-क्रीडाभिः संयोजनस्य, अस्यां रमणस्य, एनाञ्च अवगन्तुम् | ‘मनकीबात’-इति प्रसारणे, यदा, भारतीय-क्रीडनकानां चर्चा जाता, तदा देशस्य नागरिकाः,
एतदपि, सद्यः संवर्धितवन्तः | साम्प्रतन्तु भारतीय-क्रीडनकानां तादृशः उन्मादः सञ्जातः, यत् विदेशेष्वपि एतेषाम् अभियाचनानि अतितराम् अभिवर्धन्ते | यदा वयं ‘मनकीबात’-इति कार्यक्रमे story-telling-इति कथा-कथनस्य भारतीयविधा-विषये चर्चितवन्तः, तदा अस्य प्रसिद्धिरपि, सुदूरं यावत् प्रसृता | जनाः, अधिकाधिकं भारतीय-कथा-कथनस्य नाना-विधाः प्रति आक्रष्टुम् आरभन्त |
        सखाय: ! स्मरन्त: स्यु: भवन्त: सरदारपटेल-वर्यस्य जयन्त्याम् अर्थात् एकतादिवसावसरे ‘मनकीबात’-कार्यक्रमे वयं तिसॄणां प्रतियोगितानां विषये चर्चितवन्त:। एताः प्रतियोगिताः,देशभक्ति-सम्बद्धाभि: ‘गीत-लोरी-‘रङ्गवल्ली’-प्रतियोगिताभि: सम्बद्धाः अवर्तन्त। एतत् विज्ञापयन् अत्यन्तं प्रसन्नताम् अनुभवामि यत् देशस्य सप्तशताधिकेभ्य: जनपदेभ्य: पञ्चलक्षाधिका: जना: एतासु सोत्साहं भागम् गृहीतवन्तः। आबालवृद्धै: अहमहमिकया
सहभागिता कृता,अथ च विंशत्यधिकासु भाषासु प्रविष्टयः प्रेषिताः। एतासु प्रतियोगितासु सहभागं कृतवद्भ्यः सर्वेभ्यः प्रतिभागिभ्यः मम परतया अनन्ताः शुभाभिकामाः। भवत्सु प्रत्येकम् अपि जनः, आत्मनि कश्चन नायकः एव, कलासाधकः च। भवन्तः सर्वे एतत् दर्शितवन्तः यत्, स्वदेशस्य विविधतायै संस्कृत्यै च भवतां हृत्सु कियत् प्रेम विद्यते ।
     सखायः, अद्य एतस्मिन् अवसरे भगिन्याः लता-मंगेशकर-वर्यायाः स्मरणं तु स्वाभाविकम् इति मन्ये। यतो हि प्रतियोगिताः इमाः यदा प्रारब्धाः आसन्, तदा तस्मिन् एव दिने लताभगिनी ट्वीट्-सन्देशेन देशवासिनः प्रति आग्रहं कृतवती आसीत् यत् ते एतस्यां प्रथायाम् अवश्यं युक्ताः भवेयुः ।
     सखायः! लोरी-इति वात्सल्यगीति-लेखन-प्रतियोगितायां, प्रथमं पुरस्कारं,कर्णाटकस्य चामराजनगर-जनपदस्य बी.एम्.-मञ्जूनाथवर्यः जितवान्।एतत्-पुरस्कारं सः कन्नडभाषायां लिखितायै
‘मलगू-कन्दा’इत्याख्यै वात्सल्यगीति-रचनायै प्राप्तवान्। एतत्-लेखितुं प्रेरणाम् एषः, स्वमात्रा पितामह्या च गीतासु लोरी-गीतिकाभिः प्राप्नोत्। भवन्तः अपि एतां श्रुत्वा आनन्दिताः भविष्यन्ति।
(Kannad Sound Clip (35 seconds) HINDI Translation)
“स्वपितुः, स्वपितुः, बेबि!
मम बुद्धिमन् प्रिय!, स्वपितुः,
गतः दिवसः अन्धकारः च आगतः,
निद्रादेवी आगमिष्यति, ताराकाणाम् उद्यानात्,
स्वप्नान् एतां श्रुत्वा आनन्दिताः भविष्यन्ति।
स्वपितुः, स्वपितुः,
जो..जो...जो..जो..
जो..जो...जो..जो..”   
    असम-राज्यस्य कामरूप-जनपदस्य दिनेश-गोवालावर्यः 
एतस्यां प्रतियोगितायां द्वितीयं पुरस्कारं जितवान्। एतेन या वात्सल्यगीतिः लिखिता,तस्यां स्थानीयस्य ‘कोहार’अर्थात् मृत्तिकया धातुना च पात्रनिर्मातॄणां प्रसिद्धकलायाः निदर्शनम् अस्ति । 
(Asamese Sound Clip (35 seconds) HINDI Translation)
आर्यकुम्भकारः स्यूतं स्वीकृत्य समायातः, 
अपि स्यूते किम् अस्तीति?
उद्घाट्य दृष्टः कुम्भकारस्य स्यूतः तदा,
स्यूते प्राप्तः आकर्षकः कंसः
अस्माकं पुत्री कुम्भकारं पृष्टवती,
कथम् अस्ति एषः लघुकंसः! 
   गीतैः अथच, वात्सल्यगीतिभिःइव रङ्गवल्ली प्रतियोगिता अपि अत्यन्तं लोकप्रिया अवर्तत। एतस्यां सहभागकर्तृभिः उत्तमोत्तमाः सुन्दर्यः रङ्गवल्ल्यः विरच्य प्रेषिताः। एतस्यां विजेत्री प्रवृष्टिः, पञ्जाबराज्यस्य, कमल-कुमार-वर्यस्य अजायत। 
एतेन नेताजिसुभाषचन्द्र-बोसवर्यस्य अमरहुतात्मवीरभगत-सिंहस्य च अत्यन्तं सुन्दरी रङ्गवल्ली निर्मिता। महाराष्ट्रस्य साङ्गली-स्थानस्य सचिननरेन्द्र-अवसारीवर्यः स्वीयायां रङ्गवल्यां 
जलियांवाला-उद्यानं, तत्स्थलगतं नरसंहारम्, अथ च हुतात्म-उधम-सिंहस्य वीरतां प्रदर्शितवान्। गोवावास्तव्येन गुरुदत्त-वान्तेकरवर्येण गान्धिवर्यस्य रङ्गवल्ली निर्मिता,तत्रैव पुद्दुचेरीप्रदे-शस्य मालातिसेल्वम्-वर्येण अपि स्वातन्त्र्यस्य महद्-योद्धृषु स्वीयम् अवधानं कृतम्। देशभक्ति-गीतप्रतियोगितायाः विजेत्री, टी.विजय-दुर्गामहोदया आन्ध्रप्रदेशस्य अस्ति। तया, तेलुगुभाषायां स्वीय-
प्रविष्टिः प्रेषिता आसीत्। सा स्वक्षेत्रीयेण प्रसिद्ध-स्वातन्त्र्यवीरेण
नरसिम्हारेड्डी-गारूवर्येण अत्यन्तं प्रेरिता अस्ति। भवन्तः अपि शृण्वन्तु विजय-दुर्गा-वर्यायाः प्रविष्टेः एनम् अंशम् -
(Telugu Sound Clip (27 seconds) HINDI Translation)   
         रेनाडू-प्रान्तस्य सूर्य!
हे! वीरनरसिंह!
भारतीय-स्वतन्त्रता-संग्रामस्य अंकुरः त्वं, अंकुशः त्वम्
आङ्ग्लीयानां न्यायरहितं निरंकुश-दमन-काण्डं पश्य
 शोणितं तव उद्वेलितम् अग्निवत् च व्यवहरति!   
 रेनाडू-प्रान्तस्य सूर्य!
 हे! वीरनरसिंह!
             तेलुगु-भाषायाः अनन्तरम्, अधुना अहं, किञ्चन मैथिलीगीतिं श्रावयामि। एतत् दीपक-वत्स-महोदयेन प्रेषितम् अस्ति । तेन अपि एतस्यां प्रतियोगितायां पुरस्कारः जितः ।
(Maithili Sound Clip (30 seconds) HINDI Translation)  भारतम् अस्ति विश्वस्य गरिमा भ्रातः,
स्वीयः देशोऽस्ति महान्,
दिशात्रये तोयनिधिः,
उत्तरे कैलासः च बलवान्,
गंगा-यमुना-कृष्णा-कावेरी-
कोसी-कमला च बलवत्यः,
स्वीयः देशोऽस्ति महान्,
त्रिवार्णिके वसति प्राणः 
स्वीय-देशोऽस्ति महान् भ्रातः,
त्रिवार्णिके वसति प्राणः   
      सखायः, एतत् भवद्भ्यः अरोचत इति भावयामि। प्रतियोगितायाम् आगतासु एतादृशीनां प्रविष्टीनां सूचिः तु अत्यन्तं दीर्घा। भवन्तः संस्कृति-मन्त्रालयस्य वेब्-साइट-फलके एताः प्रविष्टीः स्वपरिवारेण सह पश्यन्तु, शृण्वन्तु च – अनेन प्रेरिताः भविष्यन्ति भवन्तः ।
    मम प्रियाः देशवासिनः! वार्ता यदि वाराणस्याः भवेत्, 
शहनाई-वाद्यस्य भवेत्, उस्ताद्-बिस्मिल्लाह-खान-वर्यस्य भवेत्, 
तर्हि स्वाभाविकम् अस्ति, मम अवधानं तत्र भवेत् एव। कतिपय-दिनेभ्यः पूर्वम् एव ‘उस्ताद्-बिस्मिल्लाह-खान-युव-पुरस्काराः’ प्रदत्ताः । एते पुरस्काराः सङ्गीतस्य कलाप्रदर्शनस्य च क्षेत्रे उदीयमानेभ्यः 
प्रतिभाशालिभ्यः कलाकारेभ्यः प्रदीयन्ते । ते कला-सङ्गीत-जगतः 
लोकप्रियतावर्धनेन सह एव तत्समृद्धौ अपि स्वीयं योगदानं कुर्वन्ति।
एतेषु, ते कलाकाराः अपि समवेताः सन्ति, यैः, तेषु वाद्ययन्त्रेषु 
नवजीवनं सञ्चारितं, येषां लोकप्रियता कालानुक्रमेण अपक्षीयमाणा आसीत्। अधुना, भवन्तः सर्वेऽपि एतं सङ्गीतध्वनिं ध्यानेन शृण्वन्तु... (Sound Clip (21seconds) Instrument- ‘सुरसिंगार’, Artist -जॉयदीप-मुखर्जी) 
अपि जानन्ति भवन्तः किम् इदं वाद्यम्? सम्भवम् अस्ति -वाद्यं न भवेत् । एतस्य वाद्ययन्त्रस्य नाम ‘सुरसिंगार’ इति अस्ति, इमं च सङ्गीतध्वनिं व्यरचयत् जॉयदीपः मुखर्जीः। जॉयदीप-वर्यः  
उस्ताद्-बिस्मिल्लाह-खान-पुरस्कारेण सम्मानितेषु युवसु अस्ति। 
एतस्य वाद्यस्य सङ्गीतध्वनीनां श्रवणं पञ्चत्तः षड्दशकात् एव दुर्लभ-प्रायः आसीत्, परं जॉयदीपः, सुरसिंगारवाद्यं पुनः प्रसिद्धं कर्तुम्
अत्यन्तं परिश्रमं करोति। तेन एव प्रकारेण भगिन्याः उप्पलपूनागमणिवर्यायाः अपि प्रयासः अत्यन्तं 
प्रेरकः अस्ति। एषा तादृशी प्रथम-महिला कलाकारा अस्ति, या Mandolinवाद्यवर्गे कर्णाटकसंगीताय एतं पुरस्कारं प्राप्तवती। तत्रैव, संग्राम-सिंह-सुहास-भंडारेवर्यः वारकरीकीर्तनाय पुरस्कारं प्राप्नोत्। एतस्यां सूच्यां केवलं संगीतेन सम्बद्धाः कलाकाराः एव न सन्ति -वी.दुर्गादेवीमहोदयया, नृत्यस्य ‘करकट्टम्’ इत्यस्यां प्राचीनशैल्याम् एषः पुरस्कारः जितः। 
एतस्य पुरस्कारस्य इतोsपि एकेन विजेत्रा, राजकुमारनायक-वर्येण, तेलङ्गाना-प्रान्तस्य एकत्रिंशति जनपदेषु, एकाधिकशतं दिनानि यावत् प्रवर्तितस्य पेरिनी-ओडिसी इत्यस्य आयोजनं कृतम् आसीत्। 
अद्य, जनाः, एतान्,पेरिनीराजकुमार-नाम्ना परिचिन्वन्ति। पेरिनीनाट्यं, भगवते शिवाय समर्पितं
 किञ्चन नृत्यम्, यत् हि काकतीय-साम्राज्यकाले अत्यन्तं लोकप्रियम् आसीत्। एतस्य साम्राज्यस्य मूलम् अद्यतनेन तेलंगाना-प्रान्तेन सम्बद्धम् अस्ति। अपर एकः पुरस्कारविजेता साइखौम-सुरचंद्रा-सिंह-वर्यः अस्ति। एषः मैतेई-पुंग-इति वाद्ययन्त्रनिर्माणे सिद्धहस्तः तदर्थं च प्रसिद्धः। एतस्य वाद्यस्य मणिपुरेण सम्बन्धः अस्ति। पूरनसिंहः एकः दिव्यांग-कलाकारः अस्ति, यः, राजूला-मलुशाही, न्यौली, हुड़काबोल, जागर-प्रभृति विभिन्नान् सङ्गीतमाध्यमान् लोकप्रियान् कुर्वन् अस्ति। एतत् सम्बद्धानि बहूनि ध्वन्यङ्कनानि अपि अनेन सज्जीकृतानि सन्ति । उत्तराखण्डस्य लोकसङ्गीते स्वीयां प्रतिभां प्रदर्श्य पूरनसिंहमहोदयेन नैके पुरस्काराः 
अपि जिताः । समयसीमा अस्ति तस्मात् अत्र सर्वेषां पुरस्कारभाजां नामग्रहणं कदाचित् न कुर्याम, परम् अहं विश्वसिमि यत्,भवन्तः तेषां विषये अवश्यं पठिष्यन्ति। मम विश्वासः अस्ति यत्, एते सर्वे कलाकाराः, कलाप्रदर्शनं इतोsपि लोकप्रियं कर्तुं स्थानीयस्तरे सर्वान् प्रेरयन्ति ।
          मम प्रियाः देशवासिनः, तीव्रगत्या प्रवर्धमाने अस्माकं देशे Digital India इत्यस्य सामर्थ्यं 
प्रतिकोणं दृश्यते। Digital India इत्यस्य शक्तिं गृहाणि यावत् प्रापणे विभिन्नानां Apps-इति तन्त्रांशानां महती भूमिका भवति। एतादृशम् एव किञ्चन Appइति तन्त्रांशः E-Sanjeevani अस्ति, 
अनेन दूरभाषीयपरामर्शः, अर्थात्, सुदूरम् उपविष्टेन चिकित्सकेन सह दृश्यश्रव्यमाध्यमेन स्वकीयस्य रोगस्य विषये परामर्शं कर्तुं शक्नुवन्ति । एतं तन्त्रांशं उपयुज्य अधुनावधि दूरभाषीयपरामर्शकर्तॄणां 
संख्या दशकोट्यधिका संवृत्ता । भवन्तः कल्पनां कर्तुं प्रभवन्ति । दृश्यश्रव्यमाध्यमेन दशकोटिसङ्ख्याकानां रोगीचिकित्सकानाम् अद्भुतसम्बन्धः अस्ति – एतत् हि महदुपलब्धिः अस्ति । एतदर्थम् अहं, सर्वान् चिकित्सकान् अथ एतस्याः सुविधायाः लाभस्वीकर्तॄन् 
रोगिणः वर्धापयामि । भारतीयाः प्रविधिं कथं, स्वजीवनस्य अङ्गत्वेन कृतवन्तः, एतत् हि सजीवम् उदाहरणम् अस्ति । वयं दृष्टवन्तः यत् कोरोणाकाले E-Sanjeevani-एप्-इति तन्त्रांशेन कल्पितः दूरभाषीयपरामर्शः जनेभ्यः वरः इव सिद्धः । मदीयम् अपि मनः जातम्, किमर्थं न एतस्मिन् ‘मन की बात’कार्यक्रमे केनचित् चिकित्सकेन, अथ च रोगिणा सह सम्भाषयेयम्, अथ भवतः सर्वान् यावत् विषयं प्रापयेयम् । वयम् एतत् ज्ञातुं यतेमहि यत्, Teleconsultation इति दूरभाषीयपरामर्शः जनेभ्यः कियत् प्रभावपूर्णः अवर्तत । अस्माभिः सह सिक्किमराज्यस्य चिकित्सकः मदनमणिमहोदयः अस्ति । डॉ. मदनमणि सिक्किमवास्तव्यः एव अस्ति, परं तेन MBBS-पाठ्यक्रमः धनबादतः अधीतः, अनन्तरं बनारस-हिन्दूविश्व-विद्यालयात् MDइति उपाधिं प्राप्तवान्। सः ग्रामक्षेत्रेषु निवसद्भ्यः शतशः जनेभ्यः दूरभाषीयपरामर्शं
कृतवान् अस्ति ।  
प्रधानमन्त्रिवर्यः -  डॉ. मदनमणि-महोदयः वदति खलु ?
डॉ.मदन मणि -    आम्
प्रधानमन्त्रिवर्यः -    नमस्कारः .. , मदनमणि-महोदय ।
डॉ.मदनमणिः  -    नमस्कारः श्रीमन्!
प्रधानमन्त्रिवर्यः –   अहं नरेन्द्रमोदी वदन् अस्मि ।
डॉ.मदनमणि:  -   आम् .. श्रीमन् !
प्रधानमन्त्रिवर्यः –   अपि भवान् वाराणस्याम् अधीतवान्?
डॉ.मदनमणि: -     आम्  अहं वारणस्यां पठितवान् ।
प्रधानमन्त्रिवर्यः : -   भवदीया चिकित्साक्षेत्रीया शिक्षा तत्रैव अभवत्...
डॉ.मदनमणि: -      आम् आम् श्रीमन्,
प्रधानमन्त्रिवर्यः -     यदा भवान् वाराणस्याम् आसीत् तदानीन्तनी वाराणसी तु दृष्टा परम् अद्यतनीं परिवर्तितां च वाराणसीं द्रष्टुं गतवान् न वा?
डॉ.मदनमणि:  -        प्रधानमन्त्रिवर्य! यदारभ्य अहं सिक्किमं प्रत्यागतः अहं गन्तुं न शक्तवान्,  परं श्रुतवान् अस्मि यत् तत्र बहु परिवर्तितं जातम् ।
प्रधानमन्त्रिवर्यः -    कति वर्षाणि जातानि वाराणसीतः आगमनात् परम्?
डॉ. मदनमणि: -    वाराणसीतः मया 2006तमे वर्षे आगतम् ।
प्रधानमन्त्रिवर्यः -    अहो.... तर्हि अवश्यं गन्तव्यं तत्रभवता ।
डॉ. मदनमणि: -    आम् ..... आम् ।
प्रधानमन्त्रिवर्यः -    अस्तु, अहं तु एतदर्थं दूरवाणीं कृतवान् यतः भवान् सिक्किमस्य अन्तर्वर्तिनः भागेषु सदूरं    
                     पर्वतेषु च स्थित्वा तत्रत्य जनान् दूरभाषीयपरमार्शान् प्रदाय महतीं  सेवां कुर्वन् अस्ति ।
डॉ. मदनमणि:  -  आम् |
प्रधानमन्त्रिवर्यः -   अहं ‘मन की बात’इत्यस्य श्रोतॄनम् भवदनुभावन् श्रावयितुम् इच्छामि ।
डॉ. मदनमणि: -   आम् महोदय
प्रधानमन्त्रिवर्यः -     किञ्चित् मां विज्ञापयतु स्वीयीन् अनुभवान् ?  
डॉ. मदनमणि: -    अनुभवाः तु उत्तमाः सन्ति प्रधानमन्त्रिवर्य । किम् अस्ति,,, सिक्किमे अत्यन्तं निकटस्थं प्राथमिकं स्वास्थ्यसेवाकेन्द्रं गन्तुम् अपि लोकैः आरुह्य याने उपविश्य शतं द्विशतं वा धनव्ययः करणीयः एव भवति । अथ च तत्र प्राप्य चिकित्सकः मिलेत् न वा, एषा अपि काचित् समस्या भवति । तस्याम् अवस्थायां सुदूरस्थितैः जनैः सह वयं दूरभाषादियन्त्रैः संयुज्य साक्षात् परामर्शं कुर्मः । स्वास्थ्यकल्याणकेन्द्राणां ये खलु सामुदायिक-स्वास्थ्याधिकारिणः भवन्ति ते जनानां सम्पर्कम् अस्माभिः कारयन्ति । वयं च लोकानां पूर्वतनं रोगं, तत्सम्बद्धं परीक्षणं, अवलोक्य वर्तमानस्थितिं  विज्ञापयामः ।
प्रधानमन्त्रिवर्यः - अर्थात् पत्रकाणि अपि प्रेषयन्ति ।
डॉ. मदनमणि:  -   आम् . पत्राकाणि अपि प्रेषयामः अथ कदाचित् परीक्षणपत्रकादिप्रेषणं न सम्भाव्यते तदा ते पठित्वा अस्मान् बोधयन्ति ।
प्रधानमन्त्रिवर्यः -    तत्रत्य कल्याणकेन्द्रस्य चिकित्सकः बोधयति ।
डॉ. मदनमणि:  -    आम्, कल्याणकेन्द्रे यः CHO भवति, सामुदायिक-स्वास्थ्याधिकारी इति|
प्रधानमन्त्रिवर्यः  -     यः रोगी भवति सः स्वीयाः समस्याः भवन्तं साक्षात् सूचयति खलु ।
डॉ.मदनमणि: - आम्, आदौ रोगी समस्याः वदति । अनन्तरं पुरातनपत्राणि पश्यामः। तत्रापि यदि किञ्चित् नूतनं यदि अस्माभिः प्रष्टव्यम्। यथा कस्यचित् वक्षस्य परिश्रवणम् अपेक्षितम्, यदि कस्यचित् पादयोः वृद्धिः अस्ति न वा ? यदि सामुदायिक-स्वास्थ्याधिकारी एतादृशं न पश्यति तर्हि वयं तम् एतादृशपरीक्षणार्थं कथयामः, नेत्राणि द्रष्टुम्, रक्तन्यूनतां ज्ञातुं, यदि कासः अस्ति तर्हि वक्षसः परिश्रवणार्थं कथयामः । 
प्रधानमन्त्रिवर्यः  -  भवतां वार्ताप्रकारः श्रव्यात्मकः भवति उत दृश्यश्रव्यमाध्यमः अपि उपयुज्यते ?
डॉ.मदनमणि: - आम्, दृश्यश्रव्यमाध्यमस्य उपयोगः सम्भाषणार्थं क्रियते ।  
प्रधानमन्त्रिवर्यः  -  तर्हि रोगिणं भवान् अपि पश्यति। 
डॉ. मदनमणि:  -   रोगिणम् अपि द्रष्टुं समर्थाः भवामः ।
प्रधानमन्त्रिवर्यः  -   रोगिणः कः भावः भवति ?
डॉ.मदनमणि:   -   रोगी सन्तोषम् अनुभवति यतः चिकित्सकं 
समीपतः पश्यति। तस्य भ्रमः भवति यत् ओषधीनां मात्रा अल्पा करणीया वर्धनीया वा यतोहि सिक्किमे आधिक्येन रोगिणः मधुमेहस्य उच्चरक्तचापस्य च भवन्ति, अथ च ताम् एकां मधुमेहस्य उच्चरक्तचापस्य च ओषधिं परिवर्तयितुं चिकित्सक-मेलनाय कियद्दूरं गन्तव्यं भवति। परं दूरभाषीयपरामर्शद्वारा चिकित्सकः अपि तत्रैव लभते, अथ च ओषधिः अपि स्वास्थ्यकल्याणकेन्द्रे निःशुल्कौषधप्रकल्पान्तर्गतं
मिलति। तस्मात् तत एव ओषधयः स्वीकृत्य गच्छति रोगी।
प्रधानमन्त्री - अस्तु मदनमणिमहोदय! भवान् जानाति यत् रोगिणः स्वभावः भवति यत् यावत् चिकित्सकः न आगच्छति; चिकित्सकः न पश्यति, तावदसौ सन्तुष्टः न भवति। तथैव च, वैद्यः अपि अनुभवति यत् रोगी तु द्रष्टव्यः अस्ति। तत्र समग्र-परामर्शः दूरसंचारेण एव क्रियते, तदा चिकित्सकः किमनुभवति,रोगी च किं अनुभवति?
डा.मदनमणिः - आम्, तत्तु वयमपि अनुभवामः यत् यदि रोगिणा मन्यते यत् चिकित्सकेन द्रष्टव्यः, तर्हि यत्किमपि अस्माभिः द्रष्टव्यं भवति, तद्वयं स्वास्थ्याधिकारिणा संभाष्य, विडियो-माध्यमेन पश्यामः। कदाचित् च विडियो-मध्ये एव रोगी समीपम् आगत्य, आत्मीयानां समस्यानां, प्रदर्शनं करोति, यदि कस्यचित् त्वक्सम्बद्धा समस्या अस्ति, तदाऽपि विडियो-माध्यमेन एव दर्शयति। एतेन तेऽपि जनाः सन्तोषं अनुभवन्ति। 
प्रधानमन्त्री - अनन्तरं तेन उपचारेण रोगी सन्तोषं अधिगच्छति वा? किमनुभूयते? अपि रोगी स्वस्थः भवति?
डा.मदनमणिः - आम्, बहुसन्तोषः प्राप्यते। वयमपि सन्तोषं प्राप्नुमः महोदय! यतोहि सम्प्रति अहं स्वास्थ्यविभागे अस्मि, सहैव च दूरपरामर्शम् अपि करोमि। एवं संचिकया सहैव रोगिणः परीक्षा मम कृते अतीव सुखदानुभवः भवति। 
प्रधानमन्त्री - सामान्यतया भवत्सकाशं कियन्तः रोगिणः, दूरपरामर्शार्थं प्राप्यन्ते?
डा.मदनमणिः - आसाम्प्रतं मया षट्त्रिंशदुत्तर-पंचशन्मिताः रोगिणः दृष्टाः।
प्रधानमन्त्री - अहो, अस्यार्थः अस्ति यत् भवता अस्मिन् बहुनैपुण्यं अधिगतम्।
डा.मदनमणिः - आम्, एतेन सुखमनुभूयते। 
प्रधानमन्त्री - अस्तु, अहं भवद्भ्यः शुभकामनाः व्याहरामि। अस्य प्रविधेः उपयोगेन भवान् सिक्किमस्य दूरस्थेषु वनपर्वतेषु निवसतां जनानां महतीं सेवां करोति। तथा च, सुखदः विषयः अस्ति यदस्माकं देशस्य दूरस्थेषु अपि क्षेत्रेषु प्रविधेः एतादृशः सदुपयोगः क्रियते। अस्तु, मम पक्षतः भवतः बहु अभिनन्दनम् |
डा.मदनमणिः - धन्यवादः।
            सखायः! डॉ.मदनमणिमहोदयस्य वक्तव्येन स्पष्टं भवति यत् ‘ई-संजीवनी-एप्’ कथं तस्य साहाय्यं करोति। डॉ.मदनमहाभागानन्तरं वयमधुना अन्येन मदनेन मिलामः। असौ उत्तरप्रदेशस्य चन्दौली-जनपदवासी मदनमोहन-लालवर्यः अस्ति। संयोगवशेन चन्दौली, बनारसं निकषा एवास्ति। आगच्छन्तु, मदनमोहनवर्येण जानीमः यत् ‘ई-संजीवनीविषये रोगीरूपेण तस्यानुभवः कीदृशः अवर्तत।’ 
प्रधानमन्त्री - मदनमोहन! नमोनमः। 
मदनमोहनः - नमस्कारः, नमस्कारः, महोदय!
प्रधानमन्त्री - नमस्कारः, अस्तु, अहं सूचितोऽस्मि यत् भवान् मधुमेहरोगी अस्ति।
मदनमोहनः - एवम्।
प्रधानमन्त्री - भवान् च प्रविधेः उपयोगेन दूरपरामर्शं कृत्वा आत्मनः रोगसम्बद्धं साहाय्यं गृह्णाति। 
मदनमोहनः - एवम्।
प्रधानमन्त्री - अहं रोगिभावेन भवतः अनुभवान् श्रोतुमिच्छामि, यतोऽहं देशवासिनां कृते एतत् वृत्तं प्रसारयितुम् इच्छामि। अद्याऽस्माकं ग्रामेषु निवसन्तः जनाः अपि कथं अद्यतनप्रविधेः उपयोगं कर्तुं शक्नुवन्ति। किंचित् कथयतु यद्भवान् कथं करोति?
मदनमोहनः - एवमस्ति महोदय! चिकित्सालयाः दूरे सन्ति। यदा च मां मधुमेहः जातः, तदा पंच-षट्-किलोमीटरदूरं गन्तव्यम् भवति स्म। दर्शयितव्यम् भवति स्म। यावच्च एषा व्यवस्था भवता उपपादिता, इदानीं गच्छामः, परीक्षा भवति, अन्यत्रस्थैः चिकित्सकैः चर्चा भवति, औषधमपि दीयते, एतेन अस्माकं महान् लाभः भवति, अन्ये जनाः अपि तेन लाभं प्राप्नुवन्ति।
प्रधानमन्त्री - तदा, प्रत्येकं समये स एव चिकित्सकः भवन्तं पश्यति अथवा वैद्याः परिवर्तिताः जायन्ते?
मदनमोहनः - यदा एकः चिकित्सकः न अवगच्छति, तर्हि स अन्येन चिकित्सकेन चर्चां कृत्वा तेनास्माकं वार्तालापं कारयति। 
प्रधानमन्त्री - चिकित्सकाः यत्-मार्गदर्शनं कुर्वन्ति, तेन भवतः पूर्णलाभः भवति?                                                              मदनमोहनः - अस्माकं लाभः भवति। तेन अस्माकं बहुलाभः अस्ति। अन्येषां ग्रामाणां जनाः अपि तेन लाभं आप्नुवन्ति। सर्वें जनाः तत्र पृच्छन्ति यदस्माकं रक्तापीडः अस्ति, शर्करा अस्ति, परीक्षणं करोतु, औषधं कथयतु, इति। पूर्वं च पंच-षट्किलो-
मीटरमितं यावत् गच्छन्ति स्म, सुदीर्घा पंक्तिः भवति स्म, परीक्षणालये अपि पंक्तिः भवति स्म। प्रतिदिनं समयस्य हानिः भवति स्म।
प्रधानमन्त्री - अर्थात् भवतः समयः अपि रक्षितः भवति। 
मदनमोहनः - तथा धनस्यापि व्ययः भवति स्म। अत्र च सर्वाः सेवाः निःशुल्कं भवन्ति।
प्रधानमन्त्री - अस्तु, यदा भवतः समक्षं चिकित्सकः भवति, तदा विश्वासः उत्पद्यते। यदेषः चिकित्सकः अस्ति, तेन मम नाडी परीक्षिता अस्ति, मम नेत्रं, जिह्वा अपि परीक्षिता अस्ति। एतेन भिन्नः भावः उद्भवति। साम्प्रतं यदा दूरपरामर्शः क्रियते तर्हि तादृश एव सन्तोषः अनुभूयते वा?
मदनमोहनः - आम्, सन्तोषः भवति। अहं अनुभवामि यदसौ अस्माकं नाडीं गृह्णाति, स्यन्दनमापिनीं स्थापयति, अहं च अतीवानन्दं अनुभवामि यद्भवता एतादृशी उत्तमव्यवस्था कृता, येन अस्माभिः कष्टेन तत्र गन्तुं भवति स्म, भाटकं दीयते स्म, तत्र पंक्तिषु स्थातव्यं भवति स्म। अधुना तु समस्या समाप्ता अस्ति। अस्माभिः च सर्वाः सुविधाः गृहे एव अवाप्यन्ते।
प्रधानमन्त्री - अस्तु मदनमोहन! मम पक्षतः भवद्भ्यः बहु- शुभकामनाः। अस्मिन् वयसि अपि भवान् प्रविधिं अधिगच्छति, उपयोगं च करोति। अन्येभ्यः अपि कथयतु, येन जनानां समयः रक्षितः भवतु, धनमपि रक्षितं स्यात्, तेषामपि किमपि मार्गदर्शनं भवतु, येन औषधादयः उत्तमरीत्या भवन्तु। 
मदनमोहनः - एवम्, एवमेव। 
प्रधानमन्त्री - अस्तु, ममपक्षतः बहु-शुभकामनाः मदनमोहन! 
मदनमोहनः - महोदय, बनारस-नगरी भवता काशी-विश्वनाथ-स्थानकत्वेन विकासिता। एतेनाहं भवतः अभिनन्दनं व्याहरामि। 
प्रधानमन्त्री - अहं भवन्तं धन्यवादं ज्ञापयामि। मया किं कृतं, बनारसजनैः बनारस-नगरी निर्मिता अस्ति। अन्यथा, अहं तु गंगामातुः सेवायै गंगामात्रा आहूतः अस्मि। एतत् एव, अन्यत् किमपि नास्ति। अस्तु, भवते बहुशुभकामनाः। नमोनमः। 
मदनमोहनः - नमस्कारः महोदय!
प्रधानमन्त्री - नमस्कारः।
       सखायः, ‘ई-संजीवनी-एप्’-इति देशस्य सामान्यजनस्य, मध्यमवर्गस्य, पार्वत्यक्षेत्रेषु निवसतां जनानां च कृते जीवनरक्षक-पटलत्वेन समुद्भवति। एषा एव भारतस्य अंकीय-क्रान्ति-शक्तिः अस्ति। अस्य च प्रभावं वयमद्य प्रत्येकं क्षेत्रे अनुभवामः। भारतस्य यूपीआई-इत्यस्य सामर्थ्यम् अपि भवन्तः जानन्ति। विश्वस्य अनेकदेशाः एतं प्रति आकृष्टाः सन्ति। कतिपय-दिनपूर्वं भारतस्य सिङ्गापुरस्य च मध्ये यूपीआई-पे-इति UPI-Pay-Now-Link-launch-संयोगः आरब्धः अस्ति। अधुना सिङ्गापुर-भारतयोः जनाः तथैव चलभाषयन्त्रेण धनाऽन्तरणं कुर्वन्ति, यथा स्व-स्वदेशे कुर्वन्ति। अहं प्रसन्नः अस्मि यत् जनाः तस्य लाभं ग्रहीतुं आरब्धवन्तः। भारतस्य ‘ई-संजीवनी’एप् भवतु, ‘यूपीआई’ वा; एते जीवन-सौमनस्यं वर्धयितुं अतीव सहायकाः सिद्धाः जाताः सन्ति। 
       मम प्रियाः देशवासिनः, यदा कस्मिंश्चित् देशे विलुप्यमाना काऽपि पक्षिप्रजातिः जीव-जन्तुः वा संरक्ष्यते, तदा तस्य चर्चा अखिल-जगति संजायते। अस्माकं देशे एतादृश्यः बहव्यः महत्यः परम्पराः सन्ति, याः लुप्ताः अवर्तन्त, जनानां मस्तिष्कतः अपाकृताः आसन्, परमधुना जनसहभागितायाः सामर्थ्येन तेषां पुनरुत्थानाय प्रयासाः क्रियन्ते। एतस्य चर्चायै ’मनकीबात’-इत्यस्मात् श्रेष्ठतरः मञ्चः कः अपरः भविष्यति?
           इदानीं यदहं भवद्भ्यः सूचयामि तद्ज्ञात्वा भवन्तः यथार्थतया प्रसन्नाः भविष्यन्ति, दायं प्रति गर्वः भविष्यति। अमेरिकादेशे निवसता कंचनबेनर्जीमहोदयेन दायसंरक्षणेन सम्बद्धं एतादृशमेव अभियानं प्रति ममावधानं आकृष्टम्। अहं तस्मै अभिनन्दनं व्याहरामि। 
          सखायः, पश्चिमबंगाले हुगलीजनपदस्य बांसबेरियानगरे अस्मिन् मासे ’त्रिबेनी-कुम्भो-मोहोत्शौव’-इत्यस्य आयोजनं कृतमस्ति। अष्टलक्षाधिकाः भक्ताः अस्मिन् भागं गृहीतवन्तः। परं, अपि भवन्तः जानन्ति यदेषः एतावान् विशिष्टः किमर्थमस्ति? विशेषः अस्ति, यतोहि, एषा प्रथा सप्तशत-वर्षाणाम् अनन्तरं पुनरुज्जीविता अभवत्। यद्यपि एषा परम्परा सहस्रवर्षपुरातना अवर्तत, परं दौर्भाग्येन सप्तशतवर्षपूर्वं बंगालस्य त्रिबेनीक्षेत्रे आयोज्यमानः एषः महोत्सवः स्थगितः अवर्तत। स्वातन्त्र्यानन्तरं तस्य पुनरारम्भः कर्तव्यः आसीत्, परन्तु तदपि न समभवत्। वर्षद्वयपूर्वं स्थानीयजनैः ‘त्रिबेनी-कुम्भो-पारिचलोना-शोमिति’-इत्यस्य माध्यमेन एषः महोत्सवः पुनः प्रचलितः अस्ति। अहमेतेन आयोजनेन सम्बद्धेभ्यः सर्वेभ्यः जनेभ्यः वर्धापनं व्याहरामि। भवन्तः केवलं परम्परामेव जीवितां न कुर्वन्ति, अपितु भारतस्य सांस्कृतिकं दायमपि रक्षन्ति।
          सखायः, पश्चिमबंगाले त्रिबेनीस्थलं शताब्देभ्यः पवित्रस्थानत्वेन प्रसिद्धमस्ति। अस्योल्लेखः विभिन्नेषु मङ्गलकाव्येषु, वैष्णव-साहित्ये, शाक्तसाहित्ये, अन्येषु च बांगलासाहित्यग्रन्थेषु अपि प्राप्यते। विभिन्नैः ऐतिहासिकैः प्रपत्रैः ज्ञायते यत् कदाचिदेषः प्रदेशः संस्कृतभाषायाः, शिक्षायाः, भारतीयसंस्कृतेः च केन्द्रत्वेन स्थापितः आसीत्। अनेके साधवः एतत्क्षेत्रं माघसंक्रान्त्यवसरे कुम्भस्नानार्थं पवित्रस्थलं मन्यन्ते। त्रिबेनीनगरे भवन्तः अनेके गंगाघट्टाः, शिवालयाः, टेराकोटा-निर्मिताभिः वास्तुकलाभिः अलंकृतानि प्राचीनभवनानि च द्रष्टुं पारयन्ति। त्रिबेनीदायस्य पुनःस्थापनार्थं, कुम्भपरम्परायाश्च गौरवं पुनरुज्जीवयितुं गतवर्षे अत्र कुम्भमेलकाऽऽयोजनं कृतमासीत्। सप्तशताब्दस्य अन्तरेण आयोजितेन एतेन त्रिदिवसीयेन कुम्भमहास्नानेन, मेलकेन च अस्मिन् प्रदेशे नूतनोर्जा संचारिता अस्ति। दिनत्रयेषु प्रतिदिनं आयोजितासु गंगा-आरतीरुद्राभिषेकयज्ञादिषु बहुसंख्यासु जनाः भागं गृहीतवन्तः। साम्प्रतं आयोजिते महोत्सवे विविधाः आश्रमाः,मठाः,अखाडाश्च समाविष्टाः अजायन्त। बांग्ला-परम्परासम्बद्धाः कीर्तन-बाउल-गोड़ियो-नृत्तो-स्रीखोल-पोटेरगान-छोऊनाच-इत्यादयः विधाः सायंकालीनेषु कार्यक्रमेषु आकर्षण-विषयाः अभवन्। अस्माकं यूनां देशस्य सौवर्णेन इतिहासेन समायोजनस्य एषः अतीव प्रशंसनीयः प्रयासः अवर्तत। भारते एतादृशाः अन्याः अपि परम्पराः सन्ति, येषां पुनरुत्थानस्य आवश्यकता वर्तते। अहं आशान्वितः अस्मि यत् तेषां विषये जायमाना चर्चा जनान् अस्यां दिशि अवश्यमेव प्रेरयिष्यति।
         मम प्रियाः देशवासिनः, अस्माकं देशे ‘स्वच्छ-भारत-अभियानेन’ जनसहभागितायाः भावः एव परिवर्तितः अस्ति। देशे कुत्रापि यदि स्वच्छतया सम्बद्धः किमपि भवति चेत् तर्हि जनाः तस्य विवरणं मह्यम् अवश्यं प्रेषयन्ति। एवं ममावधानं हरियाणायाः यूनां एकस्मिन् स्वच्छताभियाने आकृष्टमस्ति। हरियाणायाः एकः ग्रामः ‘दुल्हेडी’इत्यस्ति। अत्र युवभिः निर्णीतं यत् स्वच्छताविषये भिवानी-नगरं प्रतीकरूपेण स्थापनीयमस्ति। तैः ‘युव-स्वच्छता-जनसेवा-समितिः‘इत्येषा स्थापिता। अनया समित्या सम्बद्धाः युवानः प्रातः चतुर्वादने भिवानीं प्राप्नुवन्ति। ते नगरस्य विभिन्नेषु स्थानेषु मिलित्वा स्वच्छताऽभियानं चालयन्ति। आसाम्प्रतं एते जनाः नगरस्य विभिन्न-भागेभ्यः नैक-टनमितानाम् अवकराणाम् उन्मूलनं कृतवन्तः सन्ति।
           सखायः, ‘‘Waste to wealth’’ इति अवकरतः धनार्जनं अपि स्वच्छ-भारत-अभियानस्य महत्त्वपूर्णः पक्षः अस्ति। ओडिशायाः केन्द्रपाडा-जनपदस्यवास्तव्या भगिनी कमलामो-हराना-महाभागा एकस्य स्वयं-साहाय्य-समूहस्य संचालनं करोति। अस्य समूहस्य महिलाः दुग्धस्यूतैः अन्यैश्च कृतकपुटादिभिः मंजूषाः, चलभाष-पिटकादयः रचयन्ति। एतत् स्वच्छतया साकं तासां वृत्यर्जनस्य अपि उत्तमः स्रोतः जायते। यदि वयं निश्चयं कुर्याम तर्हि स्वच्छ-भारतस्य कृते प्रभूतं योगदानं कर्तुं शक्नुमः। न्यूनातिन्यूनं प्लास्टिकपुटस्य स्थाने वस्त्रपुटं स्थापयितुं संकल्पः तु अस्माभिः सर्वैः धारणीयः। भवन्तः अनुभविष्यन्ति, यद्भवताम् एषः संकल्पः भवतः कृते कियान् सन्तोषप्रदः अस्ति, अन्येषां च कृते उत्प्रेरकः अपि भवति।
        मम प्रियाः देशवासिनः, अद्य मया भवद्भिः साकं मिलित्वा पुनः अनेकेषु प्रेरणास्पद-विषयेषु चर्चा विहितास्ति। परिवारेण साकं तस्य श्रवणं विहितं, साम्प्रतं च आदिवसं तस्य मननं विधास्यामः। वयं अस्माकं देशस्य कर्मठतायाः यावतीं चर्चां कुर्मः तावतीं एव ऊर्जां वयमधिगच्छामः। एतेनैव ऊर्जाप्रवाहेण साकं चलायमानाः वयमद्य ’मन-की-बात’इत्यस्य अष्टनवतितमं प्रकरणं यावत् आगताः। कतिपयेभ्यः दिनेभ्यः परम् होलिका-उत्सवः अस्ति। भवद्भ्यः सर्वेभ्यः होलिकायाः हार्दिकाः शुभकामनाः। अस्माभिः स्वीयोत्सवाः “Vocal for local”इति संकल्पेन आमाननीयाः। स्वीयानुभवानां मया साकं सहभागीकरणं मा विस्मरन्तु। तावत् मह्यं सौप्रस्थानिकं व्याहरन्तु। आगामिनि वारं पुनः नूतनविषयैः सह मेलिष्यामः।  बहुधन्यवादाः। नमस्कारः।
                             ******
  [भाषान्तरम् – सर्वश्री-श्रुतिकान्तपाण्डेय-गवीशद्विवेदिभ्यां सम्भूय बलदेवानन्द- सागरद्वारा]
        Email- baldevanand.sagar@gmail.com
