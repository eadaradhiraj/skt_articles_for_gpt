भारते, पाकिस्ताने, चीनदेशे च युगपत् भूकम्पा:, भारतीयवैज्ञानिकानां भविष्यवाणी - इतोऽपि भूकम्पानां सम्भावना।       

भारते, पाकिस्ताने, चीनदेशे च युगपत् भूकम्पानाम् अनन्तरं वैज्ञानिकाः हिमालयस्य विषये महतीं भविष्यवाणीं कृतवन्तः। १८ दिसम्बर दिनाङ्के पाकिस्ताने ४.० तीव्रतायां भूकम्पः अभवत्, तदनन्तरं लद्दाखस्य जंस्कारनगरे सायं ५.५ तीव्रतायां भूकम्पः अभवत्। द्वितीयः ४.८ तीव्रतायां किस्तवाडप्रदेशे, ततः चीनदेशे ६.२ तीव्रतायां विशालः भूकम्पः आगत:। २४ घण्टासु त्रिषु देशेषु भूकम्पाः अभवन्। त्रयः अपि भूकम्पाः हिमालये अथवा तस्य समीपस्थे केन्द्रीकृताः आसन्। अस्मिन् विषये वाडिया हिमालयन भूविज्ञानसंस्थायाः वरिष्ठवैज्ञानिकः डॉ. अजय पौलः अवदत् यत् हिमालये कदापि महान् भूकम्पः भवितुम् अर्हति इति। अफगानिस्तानदेशे गहनभूकम्पस्य कारणात् अनेकानि क्षेत्राणि प्रभावितानि अभवन्। भूकम्पस्य पूर्वानुमानं कठिनम् अस्ति। यदा टेक्टोनिक प्लेट्स् विवर्तनिकपटलात् ऊर्जा मुक्ता भवति तदा भूकम्पाः भवन्ति।

विपक्षस्य ४९ अधिकाः सांसदाः निलम्बिताः, आहत्य १४१ सांसदाः निष्कासिताः।

संसद: सुरक्षाविषये केन्द्रीयगृहमन्त्रिणः वक्तव्यस्य आग्रहं कुर्वत: विपक्षस्य कोलाहलः अद्य अपि अभवत्। लोकसभायां अध्यक्षस्य अपमानं कृतवन्तः ४१ सांसदाः अद्य पुनः निलम्बिताः, येषु काङ्ग्रेसस्य सांसदः शशि थरूरः, समाजवादीपक्षस्य सांसदः डिम्पल यादवः, राकांपा सांसदः सुप्रिया सूले च सन्ति। एतदतिरिक्तं ८ राज्यसभा सांसदाः अपि निलम्बिताः सन्ति। एतावता आहत्य १४१ सांसदाः निष्कासिताः सन्ति। संसद: आहत्य ९२ सांसदाः १८ दिसम्बर पर्यन्तं निलम्बिताः आसन्। एतत् संसद: इतिहासस्य बृहत्तमं निलम्बनम् अस्ति।
