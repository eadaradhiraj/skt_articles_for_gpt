संस्कृतसंरक्षणान्दोलने आह्वानम्
आविश्वं, विशेषतः आभारतं संस्कृतस्य सुष्ठु प्रसारणं भवतु, देवभाषाम् एनां सर्वे सम्यक् अवगच्छन्तु इति धिया संस्कृतानुरागिभिः, कार्यकर्तृभिश्च संस्कृतस्य सर्वतोभावेन संरक्षणार्थं सैनिकैरिव सततं युद्धरूपः प्रयासः करणीयः इत्येतत् कार्यदायित्वम् अस्मदुपरि आपतितमस्ति । अन्यथा, अग्रिमेषु कालेषु महती भाषेयं विलुप्ततां गच्छेदित्येतत् महद्भयं नेत्रयोः पूरतः नरीनृत्यमानम् अवलोक्यते । अतः आबालवृद्धं सर्वे संस्कृतप्रेमिणः सज्जनाः, आगच्छन्तु, वयम् एकीभूय, सम्प्रीत्या च अस्मिन्  संस्कृतसंरक्षणान्दोलने सैनिकाः इव युद्धं देहि इति मनोभावेन, महता दृढसङ्कल्पेन च संस्कृतप्रसारणकार्यं कुर्मः इति सादरम् आह्वानम् ।
-- नारदः।
स्त्रीरत्नमाला
देवहूति:
सनातनभारतस्य स्त्रीरत्नानां चरितानि
स्वायम्भुवशतरूपयोः तिसृषृ पुत्रिषु अन्यतमा देवहुतिः। कर्दममहर्षेः गुणसम्पन्नतां देवर्षे नारदात् निशम्य तमेव पतिरूपेण वरयितुं निर्धारमकरोत्। पृथिव्याः अद्यपार्थिवस्य पुत्री भूत्वाऽपि भोगजीवनं तिरस्कृत्य तपोधनं महर्षिम् अवृणोत्।सा स्वयं पितृभ्यां सह कर्दममुनेराश्रमं गतवती। प्राचीनकाले स्त्रीणां स्वातन्त्र्यस्य निदर्शनमेतत्।
उद्वाहानन्तरं कर्दमः तस्याः सन्तोषार्थं दिव्यं विमानं निर्माय तया सह लोकोन्तरेषु विहारमकरोत्। परन्तु भोगे अनासक्तहृदया देवहूतिश्चेति तपसि मतिं व्यदधात् ।जीवनस्य बहुवारं तपश्चरणे व्ययीकृत्यापि सा कला,अनसूया, अरुन्धती,श्रद्धा,हविर्भूगतिः क्रिया,शान्तिः,ख्यातिः,गतिः इति नवकन्यानां माताऽभवत्। ताभ्यः उत्तमं संस्कारं प्रदाय उत्कृष्टव्यक्तित्वनिर्माणमकरोत् ।
कन्याजननसमनन्तरं तपश्चर्यार्थं प्रस्थितं कर्दमं पितृ कर्तव्यविषये अबोधयत्। तस्याः तार्किकोपदेशेन समाहितचित्तः कर्दमः संसारजीवनमन्ववर्तयत्। कालान्तरे तस्याः 'कपिल' नामा पुत्रोऽ जायत।श्रीहरि रेव कपिलः रूपेण धरणीमवातरत् इति तुलसीदासवर्येण रामचरितमानसग्रन्थे कीर्तितम्।

देवहूतिर्मनोः कन्या
कर्दममुनेः प्रेमसम्पन्ना।
आदिदेवः प्रभुर्दीनदयालुः
उदरेऽजनि कपिलकृपालुः।।(भावानुवादः)
देवहूतिः अन्त्यकाले स्वपुत्रादेव आत्मज्ञानं  सम्प्राप्य सायुज्यमगच्छत्।

सौ.विजया उल्हासः गोखले,रोहा , रायगडः।

अरुन्धती
स्त्रीरत्नमाला
(सनातनभारतस्य स्त्रीरत्नानां चरितानि)
देवहूतिकर्दमयोः अष्टपुत्री अरुन्धती सप्तर्षिषु अग्रगण्यस्य वशिष्ठस्य धर्मपत्नी।विद्याविवेकसम्पन्ना इयम् ऋषिमण्डले विशेषगौरवस्थानम् अभजत।
पुराणान्तरानुसारं मेधातिथिमहर्षेः कन्या इयम् ।सन्ध्याकुमारी वशिष्ठवरणार्थं मेधातिथेः यज्ञकुण्डे देहत्यागं विधाय अरुन्धतीरूपेण पुनर्जन्म प्राप्तवती ।सावित्रीबहुलादेव्योः सविधे अध्ययनं कृत्वा सकलविद्यासपन्ना समभूत्।

विश्वामित्रः अरुन्धतीवशिष्ठयोः शतं पुत्राणां वधमकरोत् ।परम् अरुन्धती अनन्तपारं पुत्रशोकं सोढ्वा विश्वामित्राय क्षमादानम् अकरोत्।शक्तिनामकः अपरः पुत्रोऽपि कौशिकस्य कुतन्त्रेण मारितः। तदापि इयं सहनशीलतां नामुञ्चत्।तस्याः पुत्रः सुयज्ञः रामस्य सहपाठी आसीत्।

अग्निपत्नी स्वाहा सप्तर्षीणां पत्नीनां रूपधारणं कर्तुमयतत।षण्णां रूपं धृत्वा अरुन्धतीरूपधारणे असमर्था सञ्जाता। तस्य कारणम् अरुन्धत्याः विशिष्टं व्यक्तित्वं पाण्डित्यञ्च। पराजिता स्वाहादेवी बहुधा अरुन्धत्याः स्तुतिं चकार।

एषा रामायणे दाम्पत्यजीवनविषये सीतारामौ उदबोधयत्। इन्द्रादिदेवताभ्योऽपि गृहस्थधर्मोपदेशम् अयच्छत्।
अरुन्धतीवशिष्ठयोः दाम्पत्यं आदर्शदाम्पत्यमिति परिगण्यते। विवाहे अरुन्धतीपूजनं अरुन्धतीनक्षत्रदर्शनं च शुभमातनोति इति अस्तिकानां विश्वासः।

। नमो नमः।
सौ.विजया उल्हासः गोखले, रोहा, रायगडः।

स्त्रीरत्नमाला
(सनातनभारतस्य स्त्रीरत्नानां चरितानि)
विदुला
पाण्डवानां रायभारिरूपेण हस्तिनापुरं समागतः श्रीकृष्णः विदुरस्य गृहे कुन्तीम् अमिलत्। युद्धविषये स्वाभिप्रायं प्रगटयन्ती कुन्ती विदुलायाः वृत्तान्तम् अकथयत्।

आसीत् पुरा सौविरराजपत्नी विदुला नाम्नी वीरमहिला । सा विद्यासम्पन्ना, विवेकशीला, क्षात्रगुणोपेता च आसीत् ।चतुरमत्याः तस्याः नृपमण्डल्यां विशेषगौरवमासीत्।

तस्याः सञ्जयः नामः पुत्रः आसीत्। एकदा सः सैन्धवैः पराजितः सन् युद्धपराङ्मुखो भूत्वा गृहं प्रत्यागच्छत्। शयनमन्दिरे निर्लज्जतया प्रसुप्तं तं दृष्ट्वा विदुला नितराम् अकुप्यत्। सा दृढस्वरेण अवोचत् -'हे सञ्जय! किं त्वं तव पराजयम् अङ्गीकृतवान्? धिक् त्वाम्  । त्वं मत्पुत्रः भवितुं नार्हसि। पौरुषहीनस्त्वं शत्रोः कृते आनन्दम् अयच्छः। त्वज्जन्म क्षत्रियकुलेऽभवत् इति किं व्यस्मरः आत्मानं नपुंसकं मत्वा निन्दसि किम् प्राणरक्षणकाङ्क्षयायः रणात् पराङ्मुखो भवति तं मित्राणि बान्धवाश्च उपहसन्ति। तस्य जीवनं व्यर्थमेव । उत्तिष्ठ! शत्रुमर्दनं कृत्वा आयाहि' इति।

तच्छॄत्वा सञ्जयः अब्रवीत् - 'मातः! मया विना किं भवती जीवितुं शक्नोति वा? यदि अहं म्रिये राज्येन भवत्यै किं प्रयोजनम्?' इति।
तदा विदुला अवदत् - 'पुत्र! आजीविकायाश्चिता शत्रवे भवतु । परेषां सेवायां जीवनयापनं  अस्माकं कृते नैव शोभते। अतः मरणचिन्तां विहाय शत्रोः नाशं कुरु। तव नाम सार्थकं भवतु।' 

पुत्रः पुनः अभणत् - 'मातः! भवत्याः एकमात्रं पुत्रं कठिणवचनैः किमर्थं तिरस्करोति? भवती मम मातेव न व्यवहरति। भवत्याः राज्यभोगो मम पेक्षया प्रियो वा?' 

तस्य वचनं निशम्य विदुला पुनः अभाषत- 'पुत्र! प्राज्ञाः प्रापञ्चिकलाभं त्यक्त्वा यशसे कार्यं कुर्वन्ति। यदि मम पुत्रप्रेम पराजयेन कलङि्कतं भवति तर्हि न तत् श्रेयस्करम्। प्राज्ञ इव त्वं यदि तव क्षात्रकार्ये साफल्यं प्राप्नोषि,तदा मम प्रियो भवसि। अन्यथा पुत्रहीनत्वमेव वरम्।

मातुः प्रेरकवचनांसि श्रृत्वा सञ्जयोऽजागरीत् मातरं अवदत्- 'अम्ब! भवत्याः मार्गदर्शनेन अहं निश्चयेन पितुः राज्यं पुनः प्राप्स्यामि। भवत्याः अमृततुल्यानि वचनानि श्रृत्वा मदीयः उत्साहोऽवर्धत्। मम सिंहसदृशभटान् सञ्घटय्य विजयं प्राप्स्यामि' इति।

कुन्ती कृष्णम् अगदत् - 'हे वार्ष्णेय! भीरुः सञ्जयः अपि मातुः वचनेन प्रेरितः सन् युद्धं कृत्वा शतृन् अजयत्। क्षत्रियोचितं मार्गं  स्वीकर्तुं  युधिष्ठिरं ब्रूहि' इति।

।नमो नमः।

सौ.विजया उल्हासः गोखले, रोहा, रायगडः।

गार्गी वाचक्नवी
स्त्रीरत्नमाला
(सनातनभारतस्य स्त्रीरत्नानां चरितानि)

गर्गगोत्रे समुत्पन्ना, वचक्नुमुनेः कन्या गार्गी वाचक्नवी इति नामद्वयेन प्रसिद्धा। अधीताखिलशास्त्रा कुण्डलिनीविद्यापारङ्गता एषा तत्कालीनायां ब्रह्मजिज्ञासापण्डितमण्डल्यां गौरवस्थानापन्ना अवर्तत।

विदेहस्य राजर्षिणा जनकेन बहुदक्षिणायागनिमित्तं ब्रह्मसंसद् आयोजिता। कुरुपाञ्चादिदेशेभ्यः वेदज्ञाः ब्राह्मणाः तत्र समागताः। तेषु श्रेष्ठतमः ब्रह्मिष्ठः कः इति जनकस्य जिज्ञासा समुत्पन्ना। सः सहस्त्रं गाः आभूषणैरलङ्कृत्य 'वरीयसे ब्रह्मज्ञानिने इमाः गाः उपायनीक्रियन्ते' इति उदघोषयत्। तच्छॄत्वा तत्र उपस्थितः याज्ञवल्क्यः ताः गाः स्वाश्रमं प्रति नेतुं स्वशिष्यं सामश्रवसं समादिशत्। तेन क्रुद्धाः अन्ये पण्डिताः याज्ञवल्योपरि प्रश्नशरवर्षणं चक्रुः। अश्वल-कहोल-उद्दालकेषु वादे पराजितेषु धैर्येण उदतिष्ठत् गार्गी वाचक्नवी बृहदारण्यकोपनिषतद् तृतीयाध्यायस्य षष्ठे ब्राह्मणे गार्ग्याः प्रश्नाः उल्लिखिताः वर्तन्ते।

यदि पृथिवी जलेनावृता, तर्हि जलं केन आवृतं इति तस्याः प्रथमः प्रश्नः आसीत्। वायुना इति उत्तरं दत्तं याज्ञवल्क्येन। वायुः केन व्याप्तः इति पृष्टः गार्ग्या। महर्षिः उत्तरमदात्। एवं तयोः प्रश्नोत्तरसरणिः अनुवर्तते। अन्ते यदा वाचक्नव्या 'ब्रह्मलोकः केन व्याप्तः' इति प्रश्नः कृतः तदा याज्ञवल्क्यः 'गार्गि! अति प्रश्नं मां कार्षिः। त्वया जिज्ञासितं तत्वं प्रश्नातीतम्। तव मूर्धा एव अधः पतेत्' इति अगर्जत्। तदा गार्ग्या मौनमाश्रितम्। तत्तु न भयेन। अत्यन्तं गूढविचारोऽयं जनसङ्कुलसभायां न चर्चार्हः इति तस्याः ज्ञानमासीत्। अन्येषु विद्वत्सु याज्ञवल्क्यप्रभया पराभूतेषु गार्गी एकाकिनीस्वप्रश्नकुन्तैः याज्ञवल्क्यं पीडयामास इति तु अनतिसाधारणविषयः।

'कीदृशं तत्त्वं यत् द्युलोकस्य उपरि, भूमेः अधस्तात् तन्मध्येऽपि भूते वर्तमाने भविष्ये च शाश्वतं स्थित्वा व्यक्तं जगत् व्याप्नोति? इति गार्ग्या कृतः प्रश्नः अष्टमण्डले दृश्यते। याज्ञवल्क्यः 'अव्यक्तं आकाशम्' इत्युत्तरम् अददात्। आकाशे केन व्याप्तम्? इति अग्रिमप्रश्नः गार्ग्याः मुखादागतः। तदुत्तरूपेण याज्ञवल्क्यः अक्षरब्रह्मणः वर्णनम् अकरोत्। तेन सन्तुष्टा गार्गी 'याज्ञवल्क्यः ब्रह्मज्ञानी' इति अङ्ग्यकरोत्।

गार्गी वादे पराभूता स्यात्। परन्तु याज्ञवल्क्यसदृशं ब्रह्मज्ञानिनं सम्मुखीकृत्य ब्रह्मतत्त्वविषये वादं कृत्वा धीरत्वं प्रादर्शयत्। प्राचीनकाले स्त्रीणां विद्यार्जनाधिकारः नासीत् प्रश्नकरणावसरोऽपि ताभिः न प्राप्यते स्म इति दुर्वादं केचन प्रसारयन्ति। गार्ग्याः निदर्शनं तादृशदुर्विचारनिरसनं करोति इत्यत्र नास्ति संशीतिः।

।नमो नमः।

सौ.विजया उल्हासः गोखले रोहा, रायगडः।

मैत्रेयी
स्त्रीरत्नमाला (सनातनभारतस्य स्त्रीरत्नानां चरितानि)

याज्ञवल्क्यः नुत्तवत्याः गार्ग्याः भागिनेयी मैत्रेयी। विदेहराजस्य जनकस्य मित्रनामकस्य सचिवस्य पुत्री इयम्। कनिष्ठे वयस्येव गभीरम् अध्ययनम् अध्यापनं कृत्वा अध्यात्मविद्यायाम् आसक्ता मैत्रेयी याज्ञवल्क्यस्य पाण्डित्यं दृष्ट्वा अतीव विस्मिता आसीत्। निजज्ञानक्षुन्निवारणे याज्ञवल्क्यः एव क्षमः इत्यचिन्तयत्। आत्मना तस्य ज्ञानसम्पदः उत्तराधिकारिण्या भवितव्यमिति विचिन्त्य आत्मानं परिणेतुं याज्ञवल्क्यं न्यवेदयत्। परन्तु कात्यायन्या सह सुखसंसारे निमग्रः याज्ञवल्क्यः अपरभार्यां नैच्छत्। तथापि मैत्रेय्याः उद्देश्यं ज्ञानार्जनमात्रमिति विज्ञाय तां पत्नीत्वेन स्व्यकरोत्।
ब्रह्मज्ञानिनः तस्य सान्निध्ये मैत्रेयी नैकानि अध्यात्मरहस्यानि आत्मसात् कृतवती।

कालान्तरे गृहस्थजीवननात् विरक्तः याज्ञवल्क्यः तृतीयाश्रमस्वीकारार्थमुद्यतः। जनकस्य आस्थानपण्डितपदे विराजमानस्य तस्य समीपे गोधनकनकादिरूपा प्रभूता सम्पत्तिरासीत्। तां सम्पत्तिं विभज्य भार्याभ्यां दातुं सः चिन्तयामास। कात्यायनी तदङ्गीकृतवती। परन्तु लौकिकभोगे अनासक्ता मैत्रेयी 'अनया सम्पत्या आत्मज्ञानप्राप्तिः शक्या वा? एतानि धनकनकादीनि अस्मभ्यं शाश्वतं सुखं प्रयच्छन्ति वा? इति याज्ञवल्क्यम् अपृच्छत्। याज्ञवल्क्यः 'नैव' इत्यवादीत्। 'तर्हि इमा सर्वाः सम्पदः कात्यायन्यै प्रदाय मह्यं भवतः आध्यात्मसम्पत्तिं प्रदेहि' इति मैत्रेयी याज्ञवल्क्यस्यं प्रार्थयत।

तस्याः प्रापञ्चिकसुखविरक्तिं ब्रह्मज्ञासक्तिं च जानन् याज्ञवल्क्यः आनन्देन कात्यायन्यै स्वीयां लौकिकसम्पत्तिं प्रदाय मैत्रेय्या सह वानप्रस्थः प्रपेदे। तस्यै अधिकं अखिलं ब्रह्मज्ञानं प्रदाय अन्वगृह्णत्।

बृहदारण्यकोपनिषदः द्वितीयाध्यायस्य चतुर्थमण्डले,चतुर्थाध्यायस्य पञ्चममण्डले च याज्ञवल्क्य-मैत्रेयीसंवादः वर्तते।

सुदिनं। नमोनमः ।सौ.विजया उल्हासः गोखले।

इन्द्रसेना
स्त्रीरत्नमाला
(सनातनभारतस्य स्त्रीरत्नानां चरितानि)

ऋग्वेदस्य दशममण्डलस्य दशसूक्ते उल्लिखिता अपरा वीरयोधा इन्द्रसेना। नलायनी मुद्गलानी इति अपरनामन्यपि एतस्याः आस्ताम्। विख्यातस्य नलमहाराजस्य पुत्रीयम्। अश्वहृदयज्ञात् नलमहाराजात् सारथ्यविद्यामधिगतवती।अस्त्रशस्त्रकौशलमपि आत्मसात् कृतवती। एषा भर्म्यश्वभूपालस्य कुमारं मुद्गलं अवृणोत्। अपारगोसम्पदः स्वामिनः मुद्गलस्य धेनून् कदाचित् तस्कराः अपहृतवन्तः।तेषाम् ग्रहणार्थं मुद्गलः प्रस्थितः। तदा इन्द्रसेना एव तस्य सारथ्यं निरूढवती। किञ्चित्कालं यावत् उत्तमतया सारथ्यं ऊढ्वा पश्चात् सेनापतित्वं स्वीकृत्य शौर्येण अयुध्यत।

शुभ सायं। नमो नमः।
सौ.विजया उल्हासः गोखले।
रोहा,रायगडः