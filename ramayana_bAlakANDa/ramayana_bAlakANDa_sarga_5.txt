*श्रीरामायणकथा, बालकाण्डम्।*
(पञ्चमः सर्गः)
ताडकावधः।
प्रातःकाले स्नानादिकं नित्यकर्म समाप्य सन्ध्यावन्दनादिकं कृत्वा रामलक्ष्मणौ गुरुणा विश्वामित्रेण सह सरितातटं प्राप्नुताम्। तत्र कश्चन वनवासी मुनिः विश्वामित्रेण सह द्वौ  सुकुमारौ दृष्ट्वा तयोः परिचयं प्राप्य सः नौकया तान् नद्याः अपरं तीरं प्रापयत्।
तदर्थम् ऋषिः विश्वामित्रः तस्मै मुनये धन्यवादान् अज्ञापयत्।
नद्याः तस्मिन् पारे भयानकं किञ्चन वनम् आसीत्। तद् वनं दृष्ट्वा रामः अपृच्छत् हे गुरुदेव! एतद् वनं तु महद् भयङ्करं प्रतीयते। वनं सर्वतः सिंहः व्याघ्रः गजः च इत्यादीनां हिंस्रपशूनां रवः श्रूयते।  
वन्यप्राणिनः सर्वे इतस्ततः भ्रमन्ति। वृक्षाणां घनता इति कारणतः सूर्यरश्मिः वनस्य अन्तः न प्रविशति इत्यतः सर्वत्र अन्धकारः दृश्यते!
अस्य अतीव दुर्गमवनस्य नाम किम्?
ऋषिः विश्वामित्रः अवदत्  हे राम! पुराकाले अस्मिन् स्थाने वनं नासीत्। मलदा करुपः  इति नाम्ना समृद्धं राज्यद्वयम् आसीत्। धनधान्येन पूर्णम् अत्यन्तं समृद्धं तद् राज्यद्वयम् आसीत्।
इतरराज्येभ्यः जनाः अत्र आगत्य व्यापारं कुर्वन्ति स्म,किन्तु ताडका नाम काचित् यक्षकन्या तद् उभयमपि राज्यम् अनाशयत्। 
ताडका साधारणा स्त्री न, अपितु सुन्दराक्षसस्य पत्नी मारीचराक्षसस्य च माता अस्ति। तस्याः शरीरे सहस्राणां गजानां बलम् अस्ति, अतः सा अत्यन्तं शक्तिशालिनी विद्यते। 
राज्यद्वयमपि नष्टीकृत्य ताडका तस्याः पुत्रेण मारीचेन सह मिलित्वा अत्रत्यान् सर्वान् मनुष्यान् अखादत्। अधुना तस्याः भयात् अस्मिन् स्थाने मनुष्याः न  निवसन्ति।
अनवधानेन वा यदि कश्चिद् अत्र आगच्छति तर्हि सः जीवितः न प्रतिगच्छति। अतः हे राम! तामेव ताडकां संहर्तुम् अहं त्वाम् अत्र आनयम्।
रामः आश्चर्येण अपृच्छत् गुरुदेव! स्त्रियस्तु कोमलाः दुर्बलाः च भवन्ति, पुनः ताडकायां सहस्राणां गजानां बलम् कथम् अभवत्? एवं प्रतीयते यदत्र किमपि रहस्यम् अस्ति! 
विश्वामित्रः अवदत् वत्स! तव कथनं सत्यमेव। अत्र रहस्यम् अस्ति। 
सुकेतुः नाम कश्चन बलवान् यक्षः आसीत्। सः सन्तानहीनः आसीत्। अतः सः सन्तानप्राप्तेः  उद्देश्येन ब्रह्मणः कठोरतपस्याम् अकरोत्।  तस्य तपस्यायां  सन्तुष्टः सन् ब्रह्मदेवः तस्मै सन्तानस्य प्राप्तये वरम् अददात्। परिणामे  ताडकायाः जन्म अभवत्।
सुकेतुः ताडका अत्यन्तं बलवती भवतु तदर्थमपि वरम् अयाचत। ब्रह्मदेवः तस्यै सहस्राणां गजानां बलम् अददात्।  
यदा सा विवाहयोग्या अभवत् तदा सुकेतुः सुन्दराक्षसेन सह तस्याः विवाहम् अकारयत्। तत्पश्चात् तस्याः गर्भात्  मारीचस्य जन्म अभवत्। मारीचोऽपि तस्य मातुः समानः अत्यन्तं बलवान् पराक्रमी च अस्ति। 
सः सुन्दराक्षसस्य पुत्रः अस्ति चेदपि सः राक्षसः नासीत्। किन्तु बाल्ये सः अतीव उपद्रवी आसीत्। अकारणं हि सः  ऋषि-मुनीन् पीडयति स्म। तस्य उपद्रवात् त्रस्तः सन् एकदा अगस्त्यमुनिः तस्मै राक्षसः भवितुं शापम् अददात्। स्वस्य पुत्रस्य राक्षसस्वभावं दृष्ट्वा सुन्दः अत्यन्तं कुपितः सन् मुनिम् अगस्त्यं हन्तुम् अधावत्। तदा मुनिः अगस्त्यः तस्मै शापं दत्त्वा तत्क्षणं हि तं भस्मसात् अकरोत्। 
*-प्रदीपः!*
*श्रीरामायणकथा, बालकाण्डम्।*
(पञ्चमः सर्गः) ताडकावधः।
(द्वितीयः खण्डः)
पत्युः मृत्योः प्रतिशोधं नेतुं ताडका अपि ऋषेः अगस्त्यस्य उपरि आक्रमणम् अकरोत्। तदा ऋषिः अगस्त्यः तस्यै शापं दत्त्वा तस्याः सौन्दर्यम् अनाशयत्। सा अत्यन्तं कुरूपा अभवत्।
स्वीयं कुरूपं शरीरं दृष्ट्वा पत्युः च मृत्योः प्रतिशोधं नेतुम्  अगस्त्यमुनेः आश्रमं नष्टीकर्तुं सा संकल्पम् अकरोत्। 
अतः हे राम! अहं त्वाम् आज्ञापयामि यत् त्वं ताड़कायाः वधं कुरु। 
त्वामतिरिच्य अन्यः कोऽपि तां संहर्तुं न शक्नुयात्। त्वम् एवं चिन्तां मा कार्षीः यत् सा स्त्री अस्ति, कथं वा तस्याः वधं करिष्यामि इति।  स्त्रियाः रूपेण सा महापापिनी वर्तते। पापिनी हन्यते चेत् पापं न भवति।  समस्तं संशयं त्यक्त्वा मम आज्ञया त्वं तस्याः संहारं कुरु।
रामः अवदत् गुरुदेव! भवतः आज्ञा शिरोधार्या। समस्तमानवजातेः  कल्याणाय अहम् अवश्यं ताडकां हनिष्यामि। एवमुक्त्वा हि रामः स्वधनुषः प्रत्यञ्चां कृष्ट्वा भयङ्करं टङ्कारम् अकरोत्। टङ्कारात् उत्पन्नं ध्वनिं श्रुत्वा वन्यप्राणिनः सर्वे भीताः सन्तः इतस्ततः धावन्ति स्म। वन्यप्राणिषु  इत्थम् अप्रत्याशितम् आक्रोशं दृष्ट्वा ताडका अत्यन्तं कुपिता अभवत्।
धनुर्बाणैः सुसज्जितं रामं दृष्ट्वा सा एवं विचारम् अकरोत् यत् कश्चिद् अपरिचितः कुमारः मम साम्राज्ये आधिपत्यं स्थापयितुम् आगच्छति। एवं विचिन्त्य सा क्रोधेन उन्मत्ता अभवत्।
 रामस्य उपरि आक्रमणं कर्तुं सा तीव्रगत्या आकाशमार्गेण आगच्छति स्म। ताडकां दृष्ट्वा रामः लक्ष्मणम् अब्रवीत् हे सौमित्र! ताडवृक्षवद् तस्याः विशालदेहः, तस्याः मुखस्य विकरालरूपं च। सा राक्षसी कियती कुरूपा दृश्यते।
तस्याः मुखमण्डलं दृष्ट्वा एवं प्रतीयते यत् सा अत्यन्तं क्रूरा निरीहप्राणिनः हत्वा तेषां रक्तपानं कृत्वा सा अत्यन्तम् आनन्दम् अनुभवति।
त्वम् एकत्र सावधानः भूत्वा तिष्ठ, पश्य च अहं तां कथं यमलोकं प्रेषयेयम्। 
विकरालदेहधारिणी ताडका स्वीयान् बृहद्दन्तान् दर्शयित्वा रामलक्ष्मणौ प्रति आगच्छति स्म। रामः तां सम्मुखीकर्तुं पूर्वतः सज्जः आसीत्। यदा सा रामस्य समीपम् आगच्छत् तदा रामः तस्यां तीक्ष्णबाणम् क्षिप्त्वा तस्याः हृदयं छिन्नम् अकरोत्। तस्याः  वक्षःस्थलात् उष्णम् उष्णं रक्तं प्रवहति स्म। तथापि सा पुनः तयोः उपरि आक्रमणं कर्तुं प्रयतते स्म। तत्क्षणं रामः पुनः एकं बाणम् अक्षिपत्। सः बाणः तस्याः वक्षःस्थलम् अभिनत्। तेन बाणेन सा अतीव पीडाम् अनुभवति स्म, चित्कारं कृत्वा च सा भूमौ अपतत्। तत्क्षणं च सा प्राणान् अत्यजत्।
रामस्य एतद् रणकौशलं ताडकायाः मृत्युं च दृष्ट्वा ऋषिः विश्वामित्रः अत्यन्तं प्रसन्नः अभवत्। तस्य मुखात् रामचन्द्राय नितराम् आशीर्वचनं निर्गच्छति स्म। 
गुरोः आज्ञया ते सर्वेपि तत्र रात्रियापनम् अकुर्वन्।
प्रातःकाले ते अपश्यन् यत् ताडकायाः आतङ्कात् मुक्तिं प्राप्य सर्वे जन्तवः सन्तुष्टाः सन्तः इतस्ततः निर्भयेण सञ्चरन्ति।
किञ्चित् कालं यावत् ते तस्य वनस्य शोभां निरीक्ष्य स्नानपूजनादिकं समाप्य महर्षेः विश्वामित्रस्य आश्रमं प्रति अगच्छन्। 
*-प्रदीपः!*