*श्रीरामायणकथा बालकाण्डम्!*
(द्वितीयः सर्गः)
मन्त्रिणः सर्वे तथा च सेवकाः महाराजस्य  आज्ञानुसारं श्यामकर्णाश्वं   चतुरङ्गसेनया सह राज्ये अमुञ्चन्।  
महाराजः दशरथः देशविदेशेषु ये ऋषि-मुनयः, तपस्विनः, विद्वांसः, वेदज्ञाः च आसन् तान् सर्वान् निमन्त्रितवान्।
निश्चिते समये सर्वैः अभ्यागतैः सह महाराजः दशरथः गुरुं वसिष्ठं तस्य परममित्रम् ऋङ्गऋषिं च नीत्वा यज्ञमण्डपं प्राप्नोत्। एवं प्रकारेण विधिपूर्वकं महतः यज्ञस्य शुभारम्भः अक्रियत।
 समस्तपण्डितेभ्यः, ब्राह्मणेभ्यः, ऋषिभ्यः  यथोचितं धन-धान्यादिकं दानरूपेण अददात् महाराजः दशरथः। तत्पश्चात् यज्ञस्य समाप्तिः अभवत्। 
राजा दशरथः यज्ञस्य प्रसादं नीत्वा प्रासादं गत्वा तस्य त्रिसृभ्यः राज्ञीभ्यः खादितुम् अददात्। प्रसादग्रहणं कृत्वा तिस्रः अपि राज्ञ्यः परमात्मनः अनुकम्पया गर्भधारणम् अकुर्वन्।
 तदनन्तरं चैत्रमासे शुक्लपक्षे नवमीतिथौ पुनर्वसुनक्षत्रे सूर्यः, मङ्गलः शनिः, वृहस्पतिः, शुक्रः च स्वे स्वे उच्चस्थाने विराजमानाः आसन् , तस्मिन् समये कर्कटलग्ने उदिते सति  महाराजस्य दशरथस्य ज्येष्ठराज्ञ्याः कौशल्यायाः गर्भात् एकस्य शिशोः जन्म अभवत्।
सः शिशुः श्यामवर्णः, अत्यन्तं तेजोमयः, महान् सुन्दरः चासीत्।
तं शिशुं पश्यन्तः जनाः अत्यन्तं मुग्धाः भवन्ति स्म। 
ततः परं शुभे नक्षत्रे शुभे समये च राज्ञ्याः कैकेय्याः गर्भात्  एकस्य शिशोः जन्म अभवत्, राज्ञ्याः सुमित्रायाः च गर्भात् पुत्रद्वयस्य जन्म अभवत्।  
 सम्पूर्णे राज्ये सर्वाः प्रजाः अतीव उल्लासेन उत्सवम् आचरन्ति स्म। महाराजस्य चतुर्णां पुत्राणां जन्मनः शुभावसरे गन्धर्वाः गानं गायन्ति स्म अप्सरसः नृत्यं कुर्वन्ति स्म।
स्वर्गात् देवाः पुष्पवर्षणं कुर्वन्ति स्म। 
राजद्वारम् आगतेभ्यः सर्वेभ्यः याचकेभ्यः मुक्तहस्तेन महाराजः  दक्षिणाम् अददात्।
पुरस्कारेषु  प्रजाभ्यः धनधान्यादिकं, मन्त्रिभ्यः च रत्नानि आभूषणानि अददात्।  
महाराजस्य चतुर्णां पुत्राणां नामकरणसंस्कारः महर्षिणा वसिष्ठेन कृतः। तेषां नामानि क्रमशः रामः, भरतः, लक्ष्मणः शत्रुघ्नः च।
यदा ते युवावस्थां प्राप्नुवन् तदा तेषु रामचन्द्रः महान् गुणी अभवत्, प्रजासु सः अत्यन्तं प्रियः अभवत्।
रामचन्द्रः अत्यन्तं विलक्षणः आसीत् यस्मात् सः अल्पे हि काले सर्वेष्वपि विषयेषु पारङ्गतः अभवत्।
सः निरन्तरं पित्रोः गुरुजनानां च सेवायां निमग्नः भवति स्म। तस्य अनुसरणम् अन्ये त्रयः भ्रातरः कुर्वन्ति स्म।  गुरूणां प्रति तेषां यावती श्रद्धा आसीत् तेषु भ्रातृषु अपि परस्परं महत् प्रेम आसीत्। 
 महाराजः दशरथः तस्य चतुर्णामपि पुत्राणां व्यवहारं दृष्ट्वा हृदये अत्यन्तं गौरवम् अनुभवति स्म, आनन्दितः च भवति स्म। 
*-प्रदीपः!*