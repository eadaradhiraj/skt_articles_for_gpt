*श्रीरामायणकथा, बालकाण्डम्।*
(तृतीयः सर्गः) 
ऋषेः विश्वामित्रस्य आगमनम्। 
अयोध्यानरेशस्य दशरथस्य राजसभायां गुरुः वसिष्ठः, मन्त्रिणः, अन्ये च बहवः अतिथयः उपविष्टाः आसन्। 
 अयोध्यानरेशः गुरुं वसिष्ठम् अवदत् हे गुरुदेव! जीवनं तु क्षणभङ्गुरम्। अहं नितरां वृद्धावस्थां प्रति  अग्रेसरः अस्मि।  रामः, भरतः, लक्ष्मणः, शत्रुघ्नः च सर्वे युवानः अभवन्।
मम इच्छा अस्ति यद् मम शरीरस्य त्यागात् पूर्वं तेषां विवाहं पश्येयम्।  अतः भवन्तं निवेदयामि यद् भवान् तेषां कृते योग्यकन्यानाम् अन्वेषणं कारयतु।
तत्क्षणं हि द्वारपालः आगत्य राज्ञे दशरथाय ऋषेः विश्वामित्रस्य आगमनस्य सूचनाम् अददात्।
तदा राजा दशरथः स्वयं गत्वा ऋषेः विश्वामित्रस्य अभ्यर्थनां कृत्वा तं ससम्मानम् आदरपूर्वकं च राजप्रासादम् आनयत्। तथा च गुरोः वसिष्ठस्य समीपे उपाविश्य तस्य यथोचितं सत्कारम् अकरोत्।
कुशलक्षेमे पृष्टे सति राजा दशरथः विनम्रतया अवदत् हे मुनिश्रेष्ठ! भवतः दर्शनेन अहं कृतार्थः अभवम्। भवतः चरणयोः पवित्रधूल्या च सम्पूर्णा अयोध्यानगरी  धन्या अभवत्। 
हे मुनिश्रेष्ठ! कृपया भवतः आगमनस्य उद्देश्यं श्रावयतु। केनापि प्रकारेण भवतः सेवां कृत्वा अहम् आत्मानं भाग्यवन्तं मंस्ये।
 राज्ञः विनयपूर्णं वचनं श्रुत्वा मुनिः विश्वामित्रः अवदत् हे राजन्! भवान् स्वस्य कुलस्य मर्यादायाः अनुरूपं हि वचनम् अवदत्। इक्ष्वाकुवंशस्य राज्ञां श्रद्धा, भक्तिश्च गोषु  ब्राह्मणेषु, ऋषिमुनिषु  सदैव भवतः। 
अहं भवतः समीपं विशेषकारणतः आगमम्। एवं चिन्तयतु यदहं भवन्तं किमपि याचितुम् आगमम्।
यदि भवान् मह्यम् इष्टं वस्तु प्रदातुं वचनं दद्यात् तर्हि अहं भवन्तं सूचयिष्यामि। अन्यथा किमपि वाचनं विना हि इतः प्रतिगमिष्यामि।
महाराजः दशरथः अवदत् हे ब्रह्मर्षि! भवान् किम् इच्छति इति निःसङ्कोचः सन् कथयतु। सम्पूर्णं विश्वं जानाति यद् रघुकुलस्य राज्ञां वचनं हि तेषां प्रतिज्ञा भवति। भवान् याचेत चेद् मम शिरः कर्तित्वा भवतः चरणयोः स्थापयितुं शक्नुयाम्।
महाराजस्य वचनं श्रुत्वा  आश्वस्तः ऋषिः विश्वामित्रः अवदत् राजन्! अहं मम आश्रमे यज्ञं करोमि। तस्य यज्ञस्य पूर्णाहुतेः समये मारीचः सुबाहुः इति राक्षसद्वयम् आगत्य रक्तं मांसम् इत्यादिकम् अपवित्रं वस्तु यज्ञकुण्डे पातयति। अतः यज्ञः पूर्णः न भवति। एवं तौ बहुवारं कृतवन्तौ। 
अहं ताभ्यां शापं दत्त्वा तौ नष्टमपि कर्तुं न शक्नोमि, यतः यज्ञस्य समये क्रोधः वर्जितः भवति।  
अहं जानामि यद् भवान् मर्यादायाः पालनं करोति,  ऋषिमुनीनां हितैषी प्रजावत्सलः च। 
अहं भवतः ज्येष्ठपुत्रं रामं याचितुम् आगतवान्। सः मया सह गत्वा राक्षसेभ्यः मम यज्ञस्य रक्षणं कुर्यात्, यज्ञानुष्ठानं च निर्विघ्नं सुसम्पन्नं भवेत्।
अहं जानामि यद् रामः अनायासेन तान् संहर्तुं शक्नुयात्। अतः केवलं दशदिनानां कृते रामं मह्यं ददातु। मम कार्यं यदा पूर्णं भविष्यति तदा तं सकुशलं प्रत्यर्पयिष्यामि। 
ऋषेः विश्वामित्रस्य वचनानि श्रुत्वा राजा दशरथः अत्यन्तं हताशः अभवत्। एवं प्रतीयते स्म यत् सः तत्क्षणं हि मूर्छितः भवेत्। पुनः आत्मानं सम्भाल्य अवदत् हे मुनिश्रेष्ठ! अधुना रामः बालकः एव। राक्षसान् सम्मुखीकर्तुं तस्य सामर्थ्यं नास्ति।
*-प्रदीपनाथः!*
*श्रीरामायणकथा, बालकाण्डम्।*
(तृतीयः सर्गः)
 द्वितीयः खण्डः।
ऋषेः विश्वामित्रस्य आगमनम्। 
राजा दशरथः अवदत् हे मुनिवर! भवतः यज्ञस्य रक्षणाय अहं स्वमेव गच्छामि।  विश्वामित्रः अवदत् राजन्! भवान् मनागपि सन्देहं न कुर्यात् यद् रामः तान् सम्मुखीकर्तुं न शक्नुयात्। 
अहं मम योगबलेन तेषां शक्तिं ज्ञातवान्। भवान् निःसन्देहः भूत्वा रामं मया सह प्रेषयतु। 
तदा राजा दशरथः अवदत् हे मुनिश्रेष्ठ! रामः अद्यावधि कस्यापि राक्षसस्य मायां न अपश्यत् न च तस्य इत्थं युद्धस्य अनुभवः अस्ति। 
तस्य जन्मनः परम् अद्यावधि सः मम नेत्राभ्यां दूरं न अगच्छत्।  तस्य वियोगात् मम प्राणाः शरीरं त्यजेयुः, अतः भवन्तं निवेदयामि यत् सेनया सह गन्तुं मह्यमेव आज्ञां ददातु।
पुत्रमोहकारणात् स्ववचनात् विचलितं राजानं दशरथं दृष्ट्वा ऋषिः विश्वामित्रः कुपितः सन् तं भर्त्सयित्वा अवदत् हे राजन्! अहं न जानामि स्म यद् रघुकुले प्रतिज्ञापालनस्य परम्परा समाप्ता अभवत्! यदि अहम् अज्ञास्यं तर्हि कदापि न आगमिष्यम्। 
अस्तु! अहं गच्छामि।
ऋषिं विश्वामित्रम् ईदृशं कुपितं दृष्ट्वा राजसभायाम् उपस्थिताः सर्वे भीताः अभवन्। किमपि अनिष्टं न भवेत् इत्यस्य चिन्तनं कृत्वा ते कम्पिताः अभवन्।  
तदा गुरुः वसिष्ठः महाराजं दशरथं प्रबोधयन् अवदत् राजन्! भवता पुत्रमोहेन न भवितव्यम्। एवमेव  रघुकुलस्य मर्यादा, प्रतिज्ञापालनम्, सत्यनिष्ठा इत्यादीनि कलङ्कितानि न कुर्यात्। अहं भवते परामर्शं ददामि यद् रामः बालकः इति विस्मृत्य निःसङ्कोचः सन् रामं ऋषिणा विश्वामित्रेण सह प्रेषयतु।
 महर्षिः विश्वामित्रः महान् पण्डितः, अत्यन्तं नीतिनिपुणः, अस्त्रशस्त्रादीनां ज्ञाता विद्यते। रामः तेन सह यदि गच्छेत् तर्हि तस्य कापि हानिः न, अपितु तस्य महान् लाभः भवेत्।
सः तस्मात् इतोपि अस्त्रशस्त्रादीनां ज्ञानं प्राप्नुयात्। तस्य कल्याणं भवेत्।
गुरोः वसिष्ठस्य वचनं श्रुत्वा आश्वस्तः सन् राजा दशरथः रामम् आहूय तद्विषये रामम् अश्रावयत्। रामेण सह  लक्ष्मणोऽपि ऋषेः विश्वामित्रस्य आश्रमं गन्तुम् उद्यतः अभवत्। राजा दशरथः रामाय लक्ष्मणाय च ऋषिणा विश्वामित्रेण सह गन्तुम् अनुमतिम् अददात्।
 पितुराज्ञा शिरोधार्या इति कृत्वा सभायाम् उपस्थितान् सर्वान् प्रणम्य रामः लक्ष्मणः च ऋषिणा विश्वामित्रेण सह अगच्छताम्।
 रामः लक्ष्मणः च स्कन्धे धनुः आदाय तूणीरे बाणान् च संस्थाप्य ऋषेः पृष्ठतः शनैः शनैः गच्छन्तौ आस्ताम् इति दृष्ट्वा एवं प्रतीयते स्म यद् ब्रह्मणः पृष्ठतः अश्विनिकुमारौ चलतः स्म।
अटित्वा अटित्वा ते वनम् अतिक्रम्य पवित्र-सरयूनद्याः तटं प्राप्नुवन्। ऋषिः विश्वामित्रः मधुरस्वरेण तौ अवदत् हे वत्सौ! इदानीं युवां पवित्रनद्याः जले स्नानं कुरुतम्। तदनन्तरम् अहं युवाभ्यां प्रशिक्षणं दास्यामि। सर्वप्रथमं युवां बला अतिबला च एतयोः विद्यां शिक्षयिष्यामि।
बला, अतिबला च के  इति रामे पृष्टे सति ऋषिः विश्वामित्रः अवदत् वत्स! एतद् विद्याद्वयमपि  असाधारणं विद्यते। एतासु विद्यासु  पारङ्गतानां जनानां गणना संसारस्य श्रेष्ठेषु पुरुषेषु भवति। 
एताः विद्याः शिक्षित्वा त्वं  क्षुधातृष्णयोः उपरि विजयं प्राप्स्यसि। 
एतासां तेजोमयविद्यानां सृष्टिं स्वयं ब्रह्मा अकरोत्। 
त्वमेव एतासां विद्यानाम् अधिकारी इति मत्वा हे राम! अहं तुभ्यं प्रदास्यामि। 
रामलक्ष्मणयोः स्नानादिकार्यस्य समाप्तेः परं ऋषिः विश्वामित्रः रामलक्ष्मणाभ्यां तयोः विद्ययोः दीक्षाम् अददात्।   
तदनन्तरं ते सर्वेपि सरयूनद्याः तटे विश्रमम् अकुर्वन्।  गुरोः सेवायाः अनन्तरं तौ उभौ भ्रातरौ रामलक्ष्मणौ तृणशय्यायाम् अशयाताम्।
*-प्रदीपः!*