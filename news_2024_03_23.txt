केजरीवालस्य पृच्छाविषये न्यायालयेन निर्णयः आरक्षितः। प्रकरणस्य वादश्रवणं सम्पनम्।
पीएमएलए न्यायालयेन दिल्ली मद्यनीतिप्रकरणे ३ घण्टानां श्रवणप्रक्रियां कृत्वा निर्णयः आरक्षितः स्थापित: अस्ति। ततः पूर्वं शुक्रवासरे अपराह्णे २ वादने राउस् एवेन्यू न्यायालये केजरीवालः प्रस्तुतः। अपराह्णे २.१५ वादने आरब्धा पृच्छा अपराह्णे ५.१५ वादनपर्यन्तं चलिता । इदानीं ईडीद्वारा १० दिवसस्य अधिकग्रहणं याचितम्। एतेन सह स: प्रकरणस्यास्य मुख्यसूत्रधार: इति आक्षेपितम्। प्रकरणसम्बद्धाः बहुविधाः इलेक्ट्रॉनिकसाक्ष्याः नष्टाः इति अपि प्रतिपादितमस्ति। अनेके दूरभाषाः भग्नाः सन्ति। दिल्लीनगरस्य मद्यनीतिनिर्माणे केजरीवालः प्रत्यक्षतया संलग्नः आसीत्। प्रथमवारं १० कोटिरूप्यकाणि ततः १५ कोटिरूप्यकाणां रोकधनं स्थानान्तरितम्।। केजरीवालः पञ्जाब-गोवा-निर्वाचनाय धनं इच्छति स्म। गोवानिर्वाचने ४५ कोटिरूप्यकाणां उपयोगः अभवत्।

प्रधानमन्त्रिणे भूटानदेशस्य सर्वोच्चं नागरिकसम्मानम्। “अहं भारतस्य १४० कोटिजनेभ्य: समर्पयामि” - प्रधानमन्त्री
प्रधानमन्त्री नरेन्द्रमोदी भूटानदेशस्य द्विदिवसीययात्रायां वर्तते। भूटानस्य राजा जिग्मे वाङ्गचुक् शुक्रवासरे प्रधानमन्त्रिणे मोदिने सर्वोच्चं 'आर्डर आफ् ड्रुक् ग्याल्पो' इति पुरस्कारेण सम्मानितवान्। मोदी उक्तवान् यत् सः एतत् सम्मानं १४० कोटिभारतीयानां कृते समर्पयति। भूटाने देशे मोदिन: भव्यं स्वागतम् अभवत्। भूटानदेशस्य युवानः अपि मोदी-महोदयस्य स्वागतं कृतवन्तः। समाचारसंस्था एएनआई इत्यस्य अनुसारं प्र.म. मोदी मार्चमासस्य २२-२३ दिनाङ्कयो: भूटानदेशे भविष्यति।

फाल्गुनमासस्य पूर्णिमा दिवसद्वयम् । २४ दिनाङ्के होलिका दहनं, २५ दिनाङ्के स्नान-दान-व्रत-पूजादय:
फाल्गुनमासस्य पूर्णिमा रविवासरे सोमवासरे च भविष्यति। वर्षेऽस्मिन् पूर्णिमा २४ मार्च दिनाङ्के प्रातः ९:३० वादने आरभ्य २५ दिनाङ्के रात्रौ १२:३० वादनपर्यन्तं स्थास्यति। अनेन २४ दिनाङ्के होलिकादहनम् अपि च सूर्योदयसमये २५ दिनाङ्के पूर्णिमातिथिः इति कारणतः दिनेऽस्मिन् स्नान-दान-व्रत-पूजादय: भविष्यन्ति । एषा तिथिः अतीव विशेषा मन्यते। परम्परानुसारं फाल्गुनमासस्य पूर्णिमादिने उपवासेन महत्पुण्यप्राप्ति: भवति तथा च सर्वविधक्लेशानां दूरीकरणं भवति अतः अस्मिन् दिने उपवासः क्रियते। अस्मिन् दिने विष्णो: विशेषपूजा, सत्यनारायणकथापाठस्य च परम्परा अस्ति।

इसरो इत्यस्य पुनरुपयोगयोग्यस्य प्रक्षेपणवाहनस्य सफलं अवरोहणम्। रॉकेटप्रक्षेपणं अधुना न्यूनमूल्येन भविष्यति।
भारतीय-अन्तरिक्षसंशोधनसङ्घटनेन शुक्रवासरे (22 मार्च) पुनः उपयोगयोग्यं प्रक्षेपणवाहनं (RLV LEX-02) सफलतया अवतरितम्। अस्य स्वदेशीयस्य अन्तरिक्षयानस्य नाम ’पुष्पक’ इत्यस्ति। कर्नाटकस्य चित्रदुर्गनगरस्य एरोनॉटिकल टेस्ट् रेन्ज् इत्यत्र ४.५ कि.मी.उच्चतायां उदग्रयानेन उत्थाप्य धावनमार्गे स्वायत्तं अवरोहणार्थं मुक्तम्।
इसरोद्वारा सामाजिकमाध्यममञ्चे प्रकाशितं यत् पुष्पकस्य सफलमवरोहणं सायं ७:१० वादने अभवत्। एतेन प्रौद्योगिक्या रॉकेटप्रक्षेपणं पूर्वापेक्षया न्यूनमूल्येन भविष्यति।