*श्रीरामायणकथा, लङ्काकाण्डम्!*
(चतुष्पञ्चाशत्तमः सर्गः) 
रावणे निहते विभीषणस्य मन्दोदर्याः च विलापः।
भूमौ शयानं निहतं भ्रातरं दृष्ट्वा विभीषणः विलापं करोति स्म हा वीर! हा विक्रान्त! हा विख्यात! हा प्रवीण! भवान् तु सर्वदा बहुमूल्यशय्यायां शयनं करोति स्म, किन्तु अद्य कथं मृतः सन् भूमौ शेते! हा शूर! भवतः अङ्गदभूषितं दीर्घं बाहुद्वयं निश्चेष्टं निक्षिप्तम् अभूत्। हा वीर! भवतः सूर्याकारवर्चः मुकुटं रामबाणेन छिन्नम् अभूत्। पूर्वं मया यदुक्तं काममोहलोभैः आसक्तः सन् भवते तन्न अरोचत। इदानीं तदिदं सम्प्राप्तम्। दर्पात् कुम्भकर्णः, इन्द्रजित्, अतिकायः, नरान्तकः, प्रहस्तः अपिच भवान् स्वयं मम वचनस्य अवज्ञाम् अकरोत् तदर्थम् अद्य तस्यैव फलं समुत्पन्नम् अभवत्। इत्येवं विलापं कुर्वन् विभीषणः श्रीरामं वचनम् अब्रवीत् प्रभो! भवतः प्रसादात् एतस्य प्रेतगतस्य कृत्यं कर्तुम् इच्छामि। अतः आज्ञां ददातु। श्रीरामः तदा वचनम् अब्रवीत् हे विभीषण! रावणः जीवितकाले हि मम शत्रुः आसीत्, इदानीं तस्य प्रयोजनं नास्ति। इदानीं तु भवान् इव सः अपि मम मित्रम् अतः अस्य संस्कारः यथाविधि क्रियताम्।
 महात्मना राघवेण रावणं निहतं श्रुत्वा शोककर्शिताः राक्षस्यः अन्तःपुरात् बहिः आगच्छन्। ताः बहुभिः निवार्यमाणाः चेदपि शोकार्ताः विमुक्तकेश्यः वत्सहता गावः यथा रणभूमिम् आगत्य भूमौ पतित्वा रुदन्ति स्म। रणभूमौ ताः पतिं सहसा शयानं दृष्ट्वा छिन्नाः वनलताः इव तस्य शरीरे अपतन्। तासु काचित्  चरणौ आलम्ब्य काचित् कण्ठम् अवलम्ब्य काचित् तस्य भुजौ उत्क्षिप्य काचिच्च भूमौ परिवर्तते स्म। काचित् तु तस्य मृतस्य वदनं दृष्ट्वा मोहम् अगच्छत्। येन सर्वशत्रुः वित्रासितः, येन यमः अपि वित्रासितः, येन गन्धर्वाणाम् ऋषीणां सुराणां महात्मनां च रणे भयं दत्तं सः अद्य रणे हतः शेते। सुरेभ्यः असुरेभ्यः पन्नगेभ्यः वा यस्य भयं नासीत् मनुष्याद् एव तस्य भयम्। यः देवानां दानवानां राक्षसानां च अवध्यः सः अद्य रणे पदातिना मनुष्येण हतः भूत्वा भूमौ शेते। एवमेव वचनम् उक्त्वा राक्षस्यः विलापं कुर्वन्ति स्म।
 तासां विलपमानानां राक्षसयोषितां मध्ये रावणस्य दीना प्रिया ज्येष्ठा पत्नी मन्दोदरी अचिन्त्यकर्मणा रामेण हतं स्वीयं पतिम् अपश्यत्। सा अपि तदा तत्र आगत्य विलापं करोति स्म हा स्वामिन्! हा राक्षसेश्वर! क्रुद्धस्य तव प्रमुखे स्थातुं पुरन्दरः अपि त्रस्यति स्म, अद्य कथं त्वं मानुषेण हतः अभूः? हा ! त्वं स्वेन वीर्येण त्रैलोक्यमपि आक्रम्य विजयम् अवाप्नोः परन्तु अधुना कथं त्वां कश्चन वनगोचरः मनुष्यः अहन्। एतत् नितान्तम् असह्यम्। त्वं तु सर्वत्र रणे विजयं प्राप्नोषि किन्तु अधुना त्वं रामेण हतः अभूः इति मम विश्वासः एव न भवति! अथवा हे महाबल! वासवेन त्वं धर्षितोऽसि? किन्तु रणे वासवस्य तु त्वां द्रष्टुमपि शक्तिः नास्ति।
 मन्ये सः रामः साधारणमनुष्यः नास्ति, सः महायोगी, सनातनः, तमसः परमो धाता, लक्ष्मीपतिः, शङ्खचक्रगदाधरः स्वयं विष्णुः यः युद्धे महाबलं महावीर्यं देवशत्रुम् अहन्। सः मनुष्यरूपम् आस्थाय सत्यपराक्रमः सर्वलोकेश्वरः स्वयं विष्णुः लोकानां हितकाम्यया सर्वैः वृतः भूत्वा सराक्षसपरीवारं भयावहं देवशत्रुम् अहन्। पुरा त्वया इन्द्रियाणि जित्वा त्रिभूवनं जितम्। मन्ये तद् वैरं स्मरद्भिः इन्द्रियैः त्वं निर्जितः अभूः। हा! जनस्थाने यदा असङ्ख्यैः राक्षसैः सह भ्राता खरः निहतः अभवत् तदा अहम् अवगच्छं यत् सः सामान्यः मनुष्यः नास्ति। हे राक्षसेश्वर! त्वम् ऐश्वर्यस्य देहस्य स्वजनस्य च विनाशाय हि सीतां प्रति अभिलाषम् अकरोः। हा दुर्मते! अरुन्धत्याः रोहिण्याः चापि विशिष्टां तां सीतां छलेन आनीय त्वं सवंशम् आत्मानं हि अहन्।
*-प्रदीपः!*
*श्रीरामायणकथा, लङ्काकाण्डम्।*
(चतुष्पञ्चाशत्तमः सर्गः)
रावणे निहते विभीषणस्य मन्दोदर्याः च विलापः।
(द्वितीयः खण्डः)
हे प्रभो! मैथिलीसङ्गमम् अप्राप्य हि तस्याः पतिव्रतया तपसा च नूनं त्वं दग्धः असि। यदा त्वं जानकीम् अधर्षः तदा त्वं दग्धः न अभवः कारणं सेन्द्राः देवाः त्वत् बिभ्यति स्म। पर्यगते काले कर्ता पापकर्मणः फलम् अवश्यमेव लभते इत्यत्र संशयः नास्ति। शुभकृत् शुभम् आप्नोति पापकृत् पापम् अश्नुते। विभीषणः तु सुखम् अवाप्नोत् परन्तु त्वम् ईदृशं पापम् अवाप्नोः। सीतानिमित्तं त्वया दूरात् मृत्युः उपाहृतः, किन्तु अधुना सीता तु विशोका रामेण सह विहरिष्यति। अहमेव अल्पपुण्या यस्मात् शोकसागरे पतिता अभूवम्। अहं तथा किम् अकरवं किं च पापम् अकरवं यस्मात् त्वं मां न भाषसे? इत्येवं विलपन्ती मन्दोदरी रावणस्य मृतशरीरे पतित्वा मोहम् अगच्छत्।
मन्दोदर्याः तां दशां दृष्ट्वा रुदत्यः सपत्न्यः सर्वाः तां भृशं रुदतीं मन्दोदरीं समुत्थाप्य वचनम् अब्रुवन् हे देवि! लोकानां स्थितिः अनित्या इति भवती न जानाति? विशेषतः भाग्यविपर्याये राज्ञां चञ्चलाः श्रियः एवमेव भवन्ति। इत्येवम् उक्त्वा ताः सर्वाः अपि रुदन्ति स्म। 
एतस्मिन्नन्तरे श्रीरामः विभीषणं वचनम् अब्रवीत् हे राक्षसश्रेष्ठ! शीघ्रं भ्रातुः संस्कारः क्रियतां स्त्रीगणः च परिसान्त्व्यताम्। ततः विभीषणः अब्रवीत् प्रभो! एतं त्यक्तधर्मव्रतं क्रूरं नृशंसम् अनृतं परदाराभिमर्शनं संस्कर्तुं नार्हामि। सः मम भ्राता आसीत् किन्तु सर्वदा हि सः शत्रुवद् अहितकार्ये रतः आसीत्। गुरुगौरवात् सः मम पूज्यः अस्ति चेदपि रावणः मत्कृते पूज्यः नास्ति। हे राघव! प्रथमं तु जनाः मां नृशंसं वक्ष्यन्ति किन्तु अनन्तरं तस्य अगुणान् श्रुत्वा सर्वे पुनः मां सुकृतं वक्ष्यन्ति।
विभीषणस्य तद् वचनं श्रुत्वा धर्मभृतां वरः परमप्रीतः श्रीमान् रामः अब्रवीत् हे राक्षसेश्वर! भवतः प्रभावात् मया जितम् अतः भवतः यद् हितं भवेत् तदेव वदामि। कामम् एषः निशाचरः अधर्मसंयुक्तः, परन्तु सङ्ग्रामेषु नित्यशः बलवान् शूरः अत्यन्तं तेजस्वी च आसीत्। एषः महात्मा बलसम्पन्नः रावणः सुरैरपि पराजितः न श्रूयते। मृत्युपर्यन्तं हि शत्रुता, इदानीं तु तेन सह मम शत्रुतायाः प्रयोजनं नास्ति। अतः हे महाबाहो! शीघ्रं विधिपूर्वकम् अस्य संस्कारः क्रियताम्, धर्मेण भवान् यशोभाग् भविष्यति।
राघवस्य वचनं श्रुत्वा त्वरमाणः विभीषणः हतं भ्रातरं रावणं संस्कारयितुं लङ्कापुरीं प्रविश्य रावणस्य अग्निहोत्रं सत्त्वरं निर्यापयति स्म। सः शकटान्, दारुपात्राणि, अग्नीन्, याजकान्, विविधानि चन्दनकाष्ठानि, सुगन्धीनि अगुरूणि, गन्धान् सुरभीन् , मणिमुक्ताप्रवालानि च निर्यापयति स्म। ततः विभीषणः मुहूर्तेन राक्षसैः परिवारितः भूत्वा माल्यवता सह तस्मिन् कार्ये संलग्नः अभवत्। राक्षसाः मृतराक्षसराजं रावणं क्षौमवस्त्रं धारयित्वा सौवर्णीं दिव्यां शिबिकाम् आरोपयन्। तां शिबिकाम् उत्क्षिप्य दक्षिणाभिमुखाः सर्वे काष्ठानि गृहीत्वा गच्छन्ति स्म। तेषाम् अग्रे अग्रे विभीषणः गच्छति स्म। ततः अन्तःपुरात् रुदत्यः ताः सर्वाः नार्यः तेषां पृष्ठतः अनुयान्ति स्म।
भृशं दुःखिताः ते राक्षसाः रावणं पवित्रे स्थाने स्थापयित्वा वेदोक्तविधानानुसारं चन्दनकाष्ठैः चितायाः निर्माणम् अकुर्वन्। ततः राक्षसराजं तस्यां चितायां स्थापयित्वा विभीषणः विधिपूर्वकम् अग्निम् अददात्। तदनन्तरं सः विभीषणः स्नात्वा आर्द्रवस्त्रेण हि दर्भमिश्रितान् तिलान् प्रदाय राक्षसराजस्य ताः सर्वाः पत्नीः अत्यन्तं विनयेन गम्यताम् इति पुनः पुनः असान्त्वयत्। ततः ताः सर्वाः स्त्रियः नगरं प्राविशन्। स्त्रीषु नगरं प्रविष्टासु राक्षसेन्द्रः विभीषणः श्रीरामम् उपागम्य विनीतवद् अतिष्ठत्। ससुग्रीवः सलक्ष्मणः श्रीरामोऽपि तदा वृत्रं वासवः यथा रिपुं हत्वा अत्यन्तं हर्षम् अलभत। ततः वासवेन दत्तं सशरं शरासनं महत् कवचं च अमुञ्चत्। रिपुनिग्रहात् च श्रीरामः रोषं विमुच्य पुनः सौम्यत्वम् उपागच्छत्। 
*-प्रदीपः!*
