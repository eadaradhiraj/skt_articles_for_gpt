*श्रीरामायणकथा, लङ्काकाण्डम्।*
(पञ्चमः सर्गः)
श्रीरामस्य समीपं रावणानुजस्य विभीषणस्य गमनम्। 
इत्थं रावणं परुषं वाक्यम् उक्त्वा रावणानुजः विभीषणः मुहूर्तेन तत्र अगच्छत् यत्र सलक्ष्मणः रामः आसीत्। भूतलात् वानराः चतुर्भिः निशाचरैः सह तं मेरुशिखराकारं गगनस्थं विभीषणम् अपश्यन्। बुद्धिमान् सुग्रीवः वरायुधधारिणः दिव्याभरणभूषितान् तान् पञ्च निशाचरान् दृष्ट्वा वानरैः सह चिन्तयति स्म। सुग्रीवः किञ्चित् विचिन्त्य अनन्तरं हनुमत्प्रमुखान् सर्वान् अवदत्, एते सर्वशस्त्रधारिणः राक्षसाः अस्मान् हन्तुम् आगच्छन्ति इत्यत्र संशयः नास्ति। सुग्रीवस्य वचनं श्रुत्वा ते वानराः शालादीन् वृक्षान् उत्पाट्य प्रस्तरखण्डान् च संगृह्य अवदन्! महाराज! शीघ्रम् अस्मान् आज्ञापयतु! वयं तेषां दुरात्मनां वधं करिष्यामः।
महात्मा विभीषणः समुद्रस्य उत्तरं तीरम् आगत्य गगने स्थित्वा सुग्रीवादीनां सम्भाषणं शृणोति स्म। तेषां वार्तालापस्य उपेक्षां कुर्वन् तान् उद्दिश्य अवदत् हे वानरराज! अहं लङ्कायाः राज्ञः रावणस्य कनिष्ठः भ्राता विभीषणः अस्मि। अहं रावणस्य तस्मिन् कुकृत्ये सहमतः नास्मि यत् सः वैदेह्याः अपहरणं कृत्वा महत् पापम् अकरोत्। श्रीरामाय वैदेही प्रदीयताम् इत्येवं बहुवारम् अहं रावणम् अवदं चेदपि सः मम वचनस्य अवज्ञां कृत्वा मां राज्यात् निषकासयत्। अतः इदानीम् अहं श्रीरामचन्द्रशरणम् आगच्छामि। भवान् तस्मै महात्मने मम आगमनस्य सूचनां निवेदयतु।
विभीषणस्य वचनं श्रुत्वा सुग्रीवः श्रीरामस्य समीपं गत्वा अवदत् हे राघव! रावणस्य कनिष्ठः भ्राता विभीषणः तस्य चतुर्भिः मन्त्रिभिः सह भवतः दर्शनं कर्तुम् इच्छति। यदि भवतः अनुमतिः भवेत् तर्हि अहं तं भवतः पुरतः आनयेयम्। किन्तु प्रभो! मम विचारः यत् शत्रौ सम्यग् विचिन्त्य विश्वासः करणीयः।  राक्षसाः तु महान्तः क्रूराः, छलं कुर्वाणाः, मायाविनः च भवन्ति, पुनः एषः तु रावणस्य सहोदरः! एवं परिस्थितौ तु सः विश्वस्तः कदापि न भवेत्। किन्तु भवान् तु मत्तः अधिकः बुद्धिमान् अस्ति। यथा भवतः आज्ञा भवेत् तथैव करिष्यामि।
तदा पवनपुत्रः हनुमान् सुग्रीवम् अब्रवीत् हे राजन्! रावणस्य भ्राता विभीषणः महात्मा अस्ति। लङ्कायां तादृशः नीतिमान् अन्यः कश्चिदपि नास्ति। लङ्कायां सः एव जानक्याः अपहरणस्य विरोधं करोति स्म। मम मतानुसारं तु सः ग्राह्यः भवेत्। सः श्रीरामम् अब्रवीत् हे प्रभो! तथापि भवान् यद् मन्यते तथैव करोतु।
सुग्रीवस्य तादृशं वचनं श्रुत्वा रामचन्द्रः अवदत् हे वानरराज! भवता उक्तं वचनं सर्वथा युक्तियुक्तम् अस्ति, अस्माकं हिताय च तत्। परन्तु कस्यचन राज्ञः द्विविधः शत्रुः भवति इति नीतिज्ञाः वदन्ति। एकस्तु तस्य कुलस्य मनुष्यः, अपरश्च तस्य राज्यस्य सीमावर्तिक्षेत्रे शासनं कुर्वाणः प्रतिवेशी राजा। 
तौ उभावपि कस्यचन राज्यस्य उपरि आक्रमणं कुरुतः यदा तस्य राज्यस्य राजा कस्मिंश्चित् व्यसने पतति अथवा विपत्तौ पतति। विभीषणः स्वीयः भ्राता विपत्तौ अपतत् इति दृष्ट्वा अस्माकं समीपम् आगच्छति। सः अस्माकं कुलस्य नास्ति। अस्माकं विनाशेन तस्य कश्चिदपि लाभः न भविष्यति।
*-प्रदीपनाथः!*
