*श्रीरामायणकथा, लङ्काकाण्डम्!*
(एकपञ्चाशत्तमः सर्गः)
रामरावणयोः युद्धम्।
लक्ष्मणस्य तादृशं वचनं श्रुत्वा वीर्यवान् राघवः धनुरादाय चमूमुखे रावणाय घोरान् शरान् व्यसर्जत्। अन्यत्र राक्षसाधिपः रावणोऽपि अन्यं रथम् आस्थाय राहुः यथा सूर्यं प्रति गच्छति तथा श्रीरामं प्रति अधावत्। मेघः महाशैलं धाराभिः यथा रथस्थः दशग्रीवः वज्रोपमैः शरैः रामम् आजघान। श्रीरामः अपि दीप्तपावकसङ्काशैः काञ्चनभूषणैः शरैः रणे रावणम् अभ्यवर्षत्। तदानीं भूमौ स्थितस्य रामस्य रथस्थस्य च राक्षसराजस्य युद्धं समं न इति आकाशे स्थिताः देवगन्धर्वकिन्नराः अवदन्। तेषाम् अमृतं वचनं श्रुत्वा देवराजः इन्द्रः तदा मातलिम् आहूय अब्रवीत् - मम रथं नीत्वा शीघ्रं भूपृष्ठं रघूत्तमं याहि, देवहितं महत् कार्यं च कुरु।
 देवराजेन इत्युक्तः देवसारथिः मातलिः तं देवेन्द्रं शिरसा प्रणम्य वचनम् अब्रवीत् हे देवेन्द्र! अहं शीघ्रं हि यास्यामि, सारथ्यं च करिष्यामि। ततः हरितैः अश्वैः च रथोत्तमं संयोज्य तं रथम् आरुह्य तूर्णं श्रीरामम् अगच्छत्। स्वर्गात् अवतीर्य श्रीरामस्य समीपं गत्वा सः मातलिः करौ योजयित्वा श्रीरामं वचनम् अब्रवीत् हे नरदेव! देवराजः इन्द्रः भवत्कृते रथमिमम् अप्रेषयत्। तेन च भवत्कृते सुमहत् ऐन्द्रधनुः, अग्निसन्निभं कवचम्, शराश्च आदित्यसङ्काशाः, शक्तिश्च विमला सिता प्रेषिता। अतः हे देव! इमं रथम् आरुह्य राक्षसं रावणं हन्तु। अहमेव सारथ्यं करिष्यामि। एवमुक्तः श्रीरामः रथं सम्परिक्रम्य अभिवाद्य च तं रथम् आरोहत्।
 ततः महाबाहोः श्रीरामस्य राक्षसस्य रावणस्य च द्वैरथं रोमहर्षणम् अद्भुतं युद्धम् आरभत। परमास्त्रविद् रामः गान्धर्वेण रावणस्य गान्धर्वास्त्रं दैवास्त्रेण च दैवास्त्रम् अकर्तयत्। ततः परमक्रुद्धः निशाचरः रावणः परमं घोरं राक्षसास्त्रम् असर्जत्। ततः रावणधनुर्मुक्ताः ते काञ्चनभूषणाः शराः महाविषाः सर्पाः भूत्वा काकुत्स्थम् अभ्यवर्तन्त। ते दीप्तवदनाः भयानकाः सर्पाः दीप्तं वमन्तः रामम् अभिवर्तन्ते स्म। श्रीरामः तदा रणे आपततः तान् पन्नगान् दृष्ट्वा घोरं भयावहं गारुडास्त्रम् अक्षिपत्। ततः रामधनुर्मुक्ताः ते सर्पशत्रवः बाणाः गरुडरूपं धृत्वा रणक्षेत्रे विचरन्ति स्म। श्रीरामस्य ते विशिखाः कामरूपिणः सुपर्णरूपाः बाणाः रावणस्य सर्परूपान् सर्वान् बाणान् अघ्नन्।
 प्रतिहते अस्त्रे क्रुद्धः राक्षसाधिपः रावणः तदा घोराभिः शरवृष्टिभिः रामम् अभ्यवर्षत्। सारथिं मातलिमपि शरौघेन अविध्यत्। ततः एकेन बाणेन इन्द्ररथस्य ध्वजं पातयित्वा शरजालेन च तस्य रथस्य अश्वान् अविध्यत्। रावणेन तदा श्रीरामं पीडितं दृष्ट्वा देवगन्धर्वयक्षमहर्षयः अत्यन्तं विषण्णाः अभवन्। वानरेन्द्रः सुग्रीवः, विभीषणः, ऋक्षगणाः च नितान्तं व्यथिताः अभवन्। तत्समये विंशतिभुजः प्रगृहीतशरासनः दशग्रीवः मैनाकपर्वतः इव दृश्यते स्म।
 राक्षसराजेन रावणेन निरस्यमानः श्रीरामः बाणान् अभिसन्धातुं न अशक्नोत्। संरक्तलोचनः क्रुद्धः सः तदा भ्रुकुटिं कृत्वा निर्दहन् इव राक्षसान् महाक्रोधम् अगच्छत्। धीमतः क्रुद्धस्य तस्य श्रीरामस्य वदनं दृष्ट्वा सर्वभूतानि व्यत्रसन्, मेदिनी च अकम्पत। सिंहशार्दूलवता शैलेन सह द्रुमाः कम्पन्ते स्म। सुसंक्रुद्धं रामं दृष्ट्वा तस्य च दारुणान् उत्पातान् दृष्ट्वा राक्षसराजस्य रावणस्यापि भयम् अभवत्। नानाप्रहरणैः भीमैः तयोः उभयोः शूरयोः सुमहत् युद्धं तदा देवाः, गन्धर्वाः, महोरगाः, सिद्धाः, खेचराः, ऋषिदानवदैत्याश्च पश्यन्ति स्म। तद् महायुद्धं प्रेक्षमाणाः सुराः असुराः सर्वे विग्रहमागताः।
(द्वितीयः खण्डः) 
रामरावणयोः युद्धं दृष्ट्वा असुराः रावणस्य विजयः भवतु इति वदन्ति स्म। देवाः च श्रीरामस्य विजयः भवतु इति पुनः पुनः वदन्ति स्म। एतस्मिन्नन्तरे क्रोधात् दुष्टात्मा रावणः राघवं प्रहर्तुं सर्वशत्रुनिवर्हणं वज्रतुल्यं तीक्ष्णाग्रं कालेनापि दुरासदं शूलम् अगृह्णात्। रणे बहुभिः राक्षसैः परिवारितः महाकायः महाक्रुद्धः रावणः तत् शूलं समुद्यम्य स्वसैन्यम् अभिहर्षयन् महान्तं नादम् अकरोत्। तस्य रावणस्य दारुणः सः शब्दः पृथिवीम् अन्तरीक्षं दश दिशश्च प्राकम्पयत्। अतिकायस्य तस्य दुरात्मनः रावणस्य नादेन सर्वभूतानि व्यत्रसन्, सागरः च अक्षोभत। महावीर्यः सः रावणः तत् शूलम् आदाय श्रीरामं परुषं वाक्यम् अब्रवीत् हे राम! वज्रतुल्यम् एतच्छूलं क्रोधात् मया गृहीतम्। शूलमेतत् त्वयि क्षिपामि। तव भ्राता सम्यक् तव सहायकः अस्ति चेदपि एतत् शूलं तव प्राणान् हरिष्यति।
 हे रणश्लाघिन्! अद्य त्वां हत्वा निहतानां सर्वेषां राक्षसशूराणां प्रतीकारं करिष्यामि। राघव! तिष्ठ! इदानीम् अनेन शूलेन त्वां हन्मि। एवमुक्त्वा राक्षसराजः रावणः तत् शूलम् अक्षिपत्। रावणकरात् मुक्तम् अष्टघण्टं महानादं ज्वलन्तं घोरदर्शनं शूलं दृष्ट्वा रघुनन्दनः वीर्यवान् रामः चापम् उद्यम्य विशिखान् शरान् व्यसर्जत्। परन्तु रावणकरमुक्तः सः महान् शूलः रामकार्मुकनिःसृतान् पतङ्गान् इव पावकः सर्वान् बाणान् निरदहत्। तद्दृष्ट्वा कुपितः रामचन्द्रः देवराजसम्मतां मातलिना आनीतां शक्तिम् अगृह्णात्। श्रीरामः तां शक्तिं यदा आकाशे अक्षिपत् तदा सा शक्तिः आकाशं प्रदीप्तम् अकरोत्। श्रीरामेण क्षिप्ता सा शक्तिः रावणस्य तस्मिन् शूले अपतत्।
 श्रीरामस्य शक्त्या रावणस्य सः शूलः भिन्नः भूत्वा भूमौ अपतत्। ततः परं श्रीरामः रावणरथस्य मनोजवान् अश्वान् बाणैः भित्त्वा निशितैः शरैः रावणस्य वक्षःस्थलम् अविध्यत्। ततः च श्रीरामः बाणत्रयेण तस्य ललाटम् अविध्यत्। रामबाणैः भिन्नसर्वाङ्गः गात्रप्रस्रुतशोणितः रावणः अत्यन्तं कुपितः अभवत्। श्रीरामेण तेन प्रहारेण सः रावणः भृशम् अर्दितः अभवत्। अतः सः समरश्लाघी रावणः अत्यन्तं क्रोधम् उपागमत्। महायुद्धे सः क्रोधेन चापं समुद्यम्य राघवं गत्वा मेघः यथा अम्बरात् वर्षित्वा भूमिं पूरयति तथा बाणधारासहस्रैः राघवम् आच्छन्नम् अकरोत्। रावणधनुर्मुक्तेन शरजालेन पूरितः भूत्वापि महागिरिरिव राघवः नैव कम्पते स्म। समरे स्थितः सः वीर्यवान् रामः शरैः रावणस्य शरजालानि न्यवारयत्।
 ततः क्रुद्धः क्षिप्रहस्तः निशाचरः रावणः शरसहस्राणि राघवस्य उरसि अक्षिपत्। महातेजाः श्रीरामः तदा रावणबाणैः पीडितः नितान्तं कुपितः भूत्वा युगान्तादित्यवर्चसः बाणान् अगृह्णात्। तदा तौ उभावपि रामरावणौ अन्यः अन्यं हन्तुं शरान् क्षेप्तुम् आरभेताम्। तेन शरजालेन तदा रणक्षेत्रे शरान्धकारः अभवत्। तस्मात् कश्चिदपि कमपि द्रष्टुं न शक्नोति स्म। ततः क्रोधसमाविष्टः दशरथात्मजः वीरः रामः प्रहस्य रावणं परुषं वाक्यमब्रवीत् हे राक्षसाधम! जनस्थानाद् अज्ञानात् त्वया मम भार्या हृता, अत एव त्वं वीर्यवान् नासि। 
रामरावणयोः युद्धम्।
(तृतीयः खण्डः)
रे रावण! महावने मया विरहितां दीनां वैदेहीं हृत्वा त्वं शूरोऽहम् इति मन्यसे। परदाराभिमर्शनं कापुरुषं कर्म कृत्वा त्वं शूरोऽहम् इति मन्यसे। अहङ्कारेण त्वया कृतस्य गर्हितकर्मणः सुमहत् फलम् इदानीं त्वं प्राप्नुहि। रे दुर्मते! चोरयित्वा सीताम् आनीय शूरोऽहमिति आत्मानम् अवगच्छसि, किं तव लज्जा नास्ति! यदि मत्सन्निधौ त्वया बलात् सीता धर्षिता स्यात् तर्हि मत्सायकैः हतः त्वं भ्रातरं खरं पश्येः। दिष्ट्या त्वमद्य मम दृष्टिपथम् आगच्छसि, इदानीं त्वां तीक्ष्णबाणैः यमक्षयं नयामि। अद्य मम शरैः तव ज्वलितकुण्डलं शिरः छिन्नं भवेद् इत्येवं समीपस्थं राक्षसेन्द्रं वचनम् उक्त्वा श्रीरामः बाणान् क्षेप्तुम् आरभत।
 तदा शत्रोः निधनकाङ्क्षिणः श्रीरामस्य अस्त्रबलं वीर्यं च द्विगुणम् अभवत्। प्रहर्षात् च विदितात्मनः राघवस्य सर्वाणि अस्त्राणि प्रादुरभवन्। तदा सः क्षिप्रहस्ततरः च अभवत्। आत्मगतानि एतानि शुभचिह्नानि विज्ञाय श्रीरामः पुनः रावणं निशितैः शरैः पीडयितुम् आरभत। तदानीं वानराणां प्रस्तरखण्डैः श्रीरामस्य च शरवर्षैः हन्यमानः दशग्रीवः अत्यन्तं विदीर्णहृदयः अभवत्। एवमेव यदा रावणः हतज्ञानः भूत्वा अस्त्रशस्त्राणि चालयितुम् असमर्थः अभवत् तदा महात्मा श्रीरामः वीर्यं न प्रादर्शयत्। यतः पूर्वक्षिप्ताः शराः विविधानि शस्त्राणि च तं मृतप्रायम् अकुर्वन्। रावणस्य तादृशीं दशां दृष्ट्वा असम्भ्रान्तः तस्य सारथिः शनैः युद्धात् रथं नीत्वा अगच्छत्। राक्षसाधिपं वीर्यहीनं पतितं च दृष्ट्वा सारथिः भीतः सन् ततः रथं नीत्वा पलायत।
 मुहूर्तात् संज्ञां लब्ध्वा कालप्रेरितः सुसंक्रुद्धः रावणः सारथिम् अब्रवीत् रे दुर्बुद्धे! त्वं मां हीनवीर्यं पौरुषेण विवर्जितं तेजसा च विहीनं मत्वा माम् अवज्ञाय च स्वबुद्ध्या एवं कर्म अकरोः! किमर्थं माम् अवज्ञाय मच्छन्दम् अनवेक्ष्य च त्वया मम रथोऽयं शत्रुसमक्षम् अपवाहितः? अद्य त्वया हि मम चिरकालमुपार्जितं यशः, वीर्यं, तेजश्च, प्रत्ययश्च विनाशितः। रे दुर्मते! मन्येऽहं त्वं कस्यचित् शत्रोः कथां श्रुत्वा इत्थं कर्म अकरोः! रिपूणां सदृशम् अद्य त्वया यत् कर्म अनुष्ठितं तत् कर्म सुहृदः हितकाङ्क्षिणः न कुर्वन्ति। अतः यदि त्वं मम गुणान् स्मरसि तर्हि यावद् मम शत्रुः न अपगच्छेत् शीघ्रं मम रथं नीत्वा रणक्षेत्रं गच्छ।
 रावणेन एवं परुषमुक्तः सारथिः रावणं सानुनयं हितं वचः अब्रवीत् हे राजन्! न तु अहं भीतः अस्मि, न च मूढः अस्मि। न तु प्रमत्तः अस्मि, न च निःस्नेहः। न च भवतः सत्क्रिया विस्मृता। मया तु हितकामेन स्नेहप्रसन्नमनसा हितम् इति अप्रियं कार्यं कृतम्। राजन्! अहं सर्वदा भवतः प्रियकार्ये हिते च रतः भवामि। अतः एतदर्थं मयि दोषं न पश्यतु। मया तु स्नेहवशात् एतत् कर्म कृतम्। हे प्रभो! इदानीं यथा आज्ञापयेत् चेतसा तथा अहं करिष्यामि। सारथेः तेन वाक्येन सन्तुष्टः रावणः तं प्रशस्य वाक्यम् अब्रवीत् हे सारथे! त्वं शीघ्रम् इमं रथं राघवाभिमुखं नय। रणे शत्रून् अहत्वा अद्य रावणः न प्रत्यागमिष्यति। एवमुक्त्वा ततः हृष्टः राक्षसराजः रावणः तस्मै एकम् उत्तमं हस्ताभरणम् अददात्। सारथिः तदा राक्षसराजस्य तद् वचनं श्रुत्वा शीघ्रं हि रथं नीत्वा ततः प्रस्थानम् अकरोत्। क्षणेन हि सः श्रीरामस्य रणाग्रतः अभवत्। 
*-प्रदीपः!*
