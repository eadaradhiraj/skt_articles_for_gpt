*श्रीरामायणकथा, लङ्काकाण्डम्!*
(सप्तपञ्चाशत्तमः सर्गः)
राघवस्य समीपे जानक्याः आनयनम्। 
महाप्राज्ञः हनुमान् सर्वधनुष्मतां वरं कमलपत्राक्षं रामम् अब्रवीत् हे प्रभो! यान्निमित्तं भवान् महत् युद्धं कृत्वा विजयं प्राप्नोत् तां शोकसन्तप्तां देवीं मैथिलीं द्रष्टुम् अर्हति। सा वाष्पपर्याकुलेक्षणा  शोकसमाविष्टा मैथिली भवतः विजयं श्रुत्वा भवन्तं द्रष्टुम् अभिकाङ्क्षति। हनुमता एवमुक्तः धर्मभृतां वरः ईषत् वाष्पपरिप्लुतः श्रीरामः सहसा ध्यानं गत्वा  मेदिनीम् अवलोकयन् दीर्घम् उष्णं निश्वस्य उपस्थितं मेघसङ्काशं विभीषणम् अब्रवीत् हे राक्षसेश्वर! वैदेहीं
शिरःस्नानं कारयित्वा दिव्याङ्गरागैः दिव्याभरणभूषणैः शीघ्रम् इह उपस्थापयतु। रामेण एवमुक्तः त्वरमाणः विभीषणः अन्तःपुरं प्रविश्य स्त्रीभिः सीतां प्राचोदयत्।
 ततः विभीषणः स्वयं तत्र गत्वा सीतां दृष्ट्वा विनीतस्वरेण अब्रवीत् हे देवि! भवती स्नानं कृत्वा दिव्याभरणभूषणैः भूषिता भूत्वा शीघ्रं शिबिकाम् आरोहतु। प्रभुः भवतीं द्रष्टुम् इच्छति। एवमुक्ता सा सीता विभीषणं प्रत्यवदत् हे राक्षसेश्वर! अहम् अस्नात्वा हि भर्तारं द्रष्टुम् इच्छामि। तस्याः तद् वचनं श्रुत्वा विभीषणः प्रत्यवदत् हे देवि! भवत्याः पतिः रामः यथा अवदत् तथा कुर्यात्। विभीषणस्य तद् वचनं श्रुत्वा भर्तृभक्त्यावृता साध्वी सीता तदा तथैव भवतु इति प्रत्यवदत्। ततः शिरःस्नातां दिव्याभरणभूषितां तां सीतां शिबिकायाम् आरोप्य राक्षसैः आनाययत्। राक्षसेश्वरः विभीषणः अग्रे अग्रे गत्वा सीतागमनस्य संवादं श्रीरामाय न्यवेदयत्।
 राक्षसगृहचिरोषितां  ताम् आगतां सीतां श्रुत्वा शत्रुहा राघवः रोषं हर्षं दैन्यं च प्राप्नोत्। ततः किञ्चिद् विचार्य अहृष्टः राघवः विभीषणम् इदं वाक्यम् अब्रवीत् हे सौम्य राक्षसाधिप! मत्समीपं क्षिप्रम् आगन्तुं भवान् वैदेहीं सूचयतु। विभीषणेन उक्ता सा शिबिकाम् अवरुह्य ततः विभीषणम् अनुगता सीता शनैः शनै श्रीरामम् अभ्यवर्तत। भर्तुः समीपं गत्वा सा विस्मयात् प्रहर्षात् स्नेहाच्च तस्य सौम्यं मुखं पश्यति स्म। चिरात् प्रियस्य उदितपूर्णचन्द्रकान्तं मुखं दृष्ट्वा सीतायाः मनःक्लेशः अपगतः। 
*-प्रदीपः!*
