*श्रीरामायणकथा, लङ्काकाण्डम्।*
(प्रथमः सर्गः) हनुमद्द्वारा लङ्कायाः दुर्गतिवर्णनम्,
समुद्रोल्लङ्घनस्य च चिन्तनम्।
हनुमतः मुखात् सीतायाः सन्देशं श्रुत्वा अतीव प्रसन्नः श्रीरामः वदति स्म, हनुमान् अत्यन्तं कठिनं कार्यम् अकरोत्। एतत् कार्यं कर्तुं शक्नोति एवम् अन्यः कश्चिदपि अस्मिन् भूतले नास्ति। एतं महासागरं लङ्घयितुं  गरुडः, वायुः, हनुमान् इत्येतान् अतिरिच्य अन्यस्य कस्यापि क्षमता नास्ति। देवता, राक्षसः, यक्षः, गन्धर्वः, दैत्यः इत्येतैः सुरक्षितां लङ्कां  प्रविश्य पुनः ततः सुरक्षितरूपेण बहिः आगमनं केवलं हनुमतः कृते सम्भवेत्। सः समुद्रलङ्घनादिकं कार्यं कृत्वा स्वपराक्रमानुसारं बलं प्रकटीकृत्य श्रेष्ठसेवकरूपेण सुग्रीवस्य महत् कार्यम् असाध्नोत्। स्वामिना प्रदत्तं कार्यं यः सेवकः उत्साहेन तथा मनोयोगेन च करोति सः श्रेष्ठः सेवकः भवति। यः सेवकः स्वामिना प्रदत्तं कार्यम् उत्साहेन विना सम्पादयति सः मध्यमः सेवकः भवति। अपिच आज्ञां प्राप्य कार्यं कुर्वाणः सेवकः अधमः भवति। 
हनुमान् तु स्वामिनः एकस्मिन् कार्ये नियुक्तः भूत्वा तेन सह अन्यत् महत्वपूर्णं कार्यं पूरयित्वा सुग्रीवं पूर्णरूपेण सन्तुष्टम् अकरोत्। अद्य हनुमते किमपि पारितोषिकं प्रदातुं मत्समीपे योग्यं वस्तु नास्ति। प्रियः हनुमान् वैदेह्याः दर्शनं कृत्वा आगच्छत् इत्यतः अहम्, रघुवंशः, लक्ष्मणः च धर्मतः परिरक्षिताः अभवाम, परन्तु सीतायाः शुभसंवाददातुः कृते तस्य कार्यानुरूपं किमपि प्रियानुष्ठानं कर्तुं न शक्नोमि। अतः अस्मिन् समये तस्मै महात्मने हनुमते मम प्रीतिप्रदानं हि तस्य कार्यानुरूपं मम सर्वस्वं पारितोषिकं भवतु। 
एवमुक्त्वा प्रीतिहृष्टाङ्गः श्रीरामचन्द्रः स्वाज्ञायाः पालनं कृत्वा सफलतापूर्वकं प्रत्यागच्छन्तं महात्मानं हनुमन्तम् अश्लिष्यत्।
पुनः किञ्चित् कालं यावत् विचिन्त्य श्रीरामः सुग्रीवम् अब्रवीत् हे वानरराज! जानक्याः अन्वेषणकार्यं तु सुचारुरूपेण सम्पन्नम् अभवत् किन्तु दुस्तरसमुद्रस्य विषये विचारं कृत्वा मम मनसः उत्साहः पुनः नष्टः भवति। महतः समुद्रस्य उत्तरणम् अत्यन्तं कठिनकार्यम् अस्ति। एतत् कार्यं कथं सम्भवेत्?
श्रीरामं तादृशं चिन्तितं दृष्ट्वा सुग्रीवः अवदत् हे वीरवर! भवान् किमर्थं साधारणमनुष्यवत् सन्तापं करोति? कृतघ्नः पुरुषः यथा सौहार्दं त्यजति तथा भवानपि एतं सन्तापं त्यजतु। देव्याः सीतायाः सन्धानं वयं प्राप्नुमः, पुनः भवतः दुःखस्य चिन्तायाः च कारणम् अहं न पश्यामि।  भवान् तु मतिमान् शास्त्रज्ञः, महान् पण्डितः अस्ति। भवतः शत्रोः वासस्थानं वयं जानीमः, देवी सीता कुत्रास्ति तदपि वयं जानीमः। इदानीं वयं महासमुद्रं लङ्घयित्वा लङ्कायाः उपरि आक्रमणं कृत्वा दुष्टरावणं हत्वा सीतादेवीम् उद्धरेम तदर्थं भवान् यत्नं करोतु।  समुद्रस्य उपरि यथा सेतुः बध्येत तथा विचिन्त्य अस्माभिः कार्यं करणीयम्, तेन माध्यमेन च वयं रावणस्य लङ्कापुरीं पश्येम। हे राघव! भवान् तथैव व्यवस्थां करोतु। एतस्य भयङ्करसमुद्रस्य उपरि सेतुबन्धनम् अकृत्वा इन्द्रादयः देवाः असुराः चापि लङ्कां प्राप्तुं न शक्ष्यन्ति।
*-प्रदीपनाथः!*

*श्रीरामायणकथा, लङ्काकाण्डम्।*
(प्रथमः सर्गः)
हनुमद्द्वारा लङ्कायाः दुर्गतिवर्णनम्,
समुद्रोल्लङ्घनस्य च चिन्तनम्।
(द्वितीयः खण्डः)
सुग्रीवस्य उत्साहपूर्णं वचनं श्रुत्वा सन्तुष्टः राघवः हनुमन्तम् अब्रवीत्  हे वीर हनुमन्! कपिराजः सुग्रीवः सेतुनिर्माणस्य यां योजनाम् अकरोत् तस्यां योजनायां ममापि सहमतिः अस्ति, एतत् कार्यं शीघ्रं भवेत् तदर्थं सः व्यवस्थां करिष्यति। अत्रान्तरे त्वं रावणस्य सेना, तस्य शक्तिः, तस्य युद्धकौशलम्, दुर्गः इत्यादीनां विषये मां विस्तरेण ब्रूहि। मम विश्वासः अस्ति यत् त्वम् अवश्यं तेषां विस्तारपूर्वकम् अध्ययनम् अकरोः। तव विश्लेषणक्षमतायां मम पूर्णः विश्वासः अस्ति। 
 रघुनाथस्य वचनं श्रुत्वा पवनतनयः हनुमान् पुनः रामं वदति स्म प्रभो! राक्षसगणैः निषेविता वाजिभिः च सुसम्पूर्णा सा लङ्कापुरी अत्यन्तं दुर्गमा विद्यते। सैनिकशक्तिः तस्याः महत्वपूर्णा अस्ति। तत्र असङ्ख्याः उन्मत्ताः गजाः रथाः च सन्ति। महान्तः पराक्रमिणः योद्धारः सम्यक् लङ्कायाः रक्षणं कुर्वन्ति। तस्याः लङ्कापुर्याः दृढबद्धकपाटानि चत्वारि द्वाराणि सन्ति। प्रत्येकं द्वारेषु शक्तिशालियन्त्राणि स्थापितानि सन्ति। तैः यन्त्रैः आगतं परसैन्यं तत्रैव प्रतिनिवार्यते। एतान्यतिरिच्य प्रत्येकं द्वारेषु शतशः शतघ्न्यः स्थापिताः सन्ति, याभिः आक्रमणं कृत्वा समुद्रवद् विशालसेनामपि ध्वंसीकर्तुं शक्यते। लङ्कायाः सुरक्षायै इतोपि तां परितः स्वर्णम्, मणिः,वैदूर्यम्, मुक्ता, इत्यादिभिः निर्मितं अभेद्यं प्राचीरम् अस्ति, तत् प्राचीरं कश्चिदपि धर्षितुं न शक्नोति। 
तेन प्राचीरेण सह शीतलजलेन परिपूर्णाः अगाधाः परिखाः विद्यमानाः सन्ति। तस्मिन् जले मकरादयः भयङ्करजीवाः निवसन्ति। लङ्कापुर्याः ताः परिखाः अतिक्रमितुं  तेषु चतुर्ष्वपि द्वारेषु चत्वारः संक्रमाः (सेतवः) निर्मिताः सन्ति। तेषाम् उपरि विभिन्नप्रकारविचित्रयन्त्राणि स्थापितानि सन्ति। यदि केनापि प्रकारेण शत्रुसैनिकः तत् प्राचीरम् आरोढुं सफलः भवेत् तर्हि तद् यन्त्रं स्वचमत्कारिकशक्त्या तं परिखायां पातयेत्।
हे प्रभो! परिखा, शतघ्नी, विविधयन्त्रम् इत्यादिभिः दुरात्मनः रावणस्य लङ्कापुरी सुशोभिता वर्तते। लङ्कापुर्याः पूर्वद्वारे अयुतं दुराधर्षाः शूलहस्ताः खड्गहस्ताः च योधिनः सम्यक् रक्षणं कुर्वन्ति।  दक्षिणद्वारे चतुरङ्गेण सैन्येन सह नियुतं राक्षसवीराः अस्त्रशस्त्रैः सुसज्जिताः सन्ति। पश्चिमद्वारे प्रयुतं चर्मखड्गधराः सर्वास्त्रकोविदाः राक्षसाः स्थित्वा लङ्कां रक्षन्ति। उत्तरद्वारे च अर्बुदं रथिनः  अश्ववाहाश्च कुलपुत्राः रावणेन सुपूजिताः सन्ति। तेषां मध्यभागे कति सन्ति इति गणयितुं न शक्यते। 
लङ्कायाम् एतानि सर्वाणि सन्ति चेदपि भवत्कृपया अहं सर्वान् सेतून् प्राचीरं च भङ्क्त्वा सर्वाः परिखाः अपूरयम्, लङ्कापुरीं दग्ध्वा च आगच्छम्। 
हे रघुनन्दन! वयं येन केनापि प्रकारेण वरुणालयं तराम लङ्कानगरीं च ध्वंसयिष्यामः। हे राघव! केवलम् अङ्गदः,द्विविदः,मैन्दः, जाम्बवान्, पनसः, नलः, सेनापतिः नीलः, अहं च सागरम् उल्लङ्घ्य पर्वतः,खातम्, वनम्, भवनम्, प्राकारः, तोरणम् इत्यादिभिः सह लङ्कां ध्वंसीकृत्य भवत्पुरतः देवीं सीताम् आनयेम। हे दशरथनन्दन। यदि भवान् इत्थम् इच्छति तर्हि अस्मान् आज्ञापयतु अन्यथा सर्वान् नीत्वा गन्तुम् इच्छति चेत् शीघ्रं तस्य व्यवस्थां कृत्वा लङ्कां प्रति प्रस्थानं करोतु।
*-प्रदीपनाथः!*