*श्रीरामायणकथा, लङ्काकाण्डम्!*
(षट्पञ्चाशत्तमः सर्गः)
हनुमन्मुखात् सीतायाः शुभसंवादप्राप्तिः।
एवं रामेण प्रतिसमादिष्टः मारुतात्मजः हनुमान् लङ्कापुरीं प्राविशत्। तत्र निशाचरैः पूज्यमानः वीरः हनुमान् वृक्षवाटिकाम् अगच्छत्। सीतया विदितः पवनपुत्रः हनुमान् यथान्यायं वाटिकां प्रविश्य स्नानेन हीनां रोहिणीवद् ग्रहैः पीडितां निरानन्दां राक्षसीभिः समावृतां सीताम् अपश्यत्। मारुतात्मजः तदा तस्याः समीपं गत्वा तां प्रणम्य तस्याः पुरतः मौनेन अतिष्ठत्। तम् आगतं महाबलं हनुमन्तं दृष्ट्वा प्रमुदिता देवी सीता स्मृत्वा तूष्णीम् अभवत्। प्लवगोत्तमः हनुमान् तदा सीतायाः सौम्यं मुखं दृष्ट्वा रामस्य सर्वं वचनम् आख्यातुम् आरभत हे देवि! ससुग्रीवः सलक्ष्मणः शत्रुविजयी रामः कुशली अस्ति। विभीषणसहायेन वानरैः सह रामेण बलवता लक्ष्मणेन च रावणः सङ्ख्ये निहतः अभवत्।
 हे देवि! भवत्याः पातिव्रत्यप्रभावाद् रामः युद्धे जयम् अवाप्नोत्। अपिच सः भवतीम् अब्रवीत् हे जानकि! इदानीं त्वं गतज्वरा स्वस्था भव। मया लब्धोऽयं विजयः, रणे रावणः हतः, लङ्का च मया वशीकृता। तव विरहे मया या प्रतिज्ञा कृता, अलब्धनिद्रेण धृतेन अहर्निशं परिश्रमेण समुद्रे सेतुं बद्ध्वा मया सा प्रतिज्ञा पूर्णीकृता। इदानीमपि त्वं रावणालये असि इति तव सम्भ्रमः न भवेत्। अहं लङ्कां जित्वा ऐश्वर्यं सर्वं विभीषणाय अददाम्। लङ्केश्वरः विभीषणः त्वां द्रष्टुं शीघ्रं गमिष्यति। अधुना त्वं स्वगृहे परिवर्तसे इति मत्वा आश्वस्ता भव। हनुमता एवमुक्ता शशिनिभाना प्रहर्षेण अवरुद्धा सा सीता किमपि वक्तुं न अशक्नोत्। तद् दृष्ट्वा पवनपुत्रः हनुमान् अब्रवीत् हे देवि! भवती किं चिन्तयति? किमर्थं मां न अभिभाषते? हनुमता एवमुक्ता परमप्रीता धर्मपथे स्थिता सा सीता वाष्पगद्गदया वाक्यम् अब्रवीत् हे वीर! पत्युः प्रियं विजयसंवादं श्रुत्वा क्षणं यावत् निर्वाक्या आसम्। त्वं यं शुभसंवादम् अश्रावयः तदर्थं तुभ्यं किं पारितोषिकं ददामि इत्येव चिन्तयामि। अस्यां पृथिव्यां तस्य सदृशं किमपि न पश्यामि।
 हिरण्यं वा सुवर्णं वा विविधानि रत्नानि वा, त्रयाणां लोकानां राज्यं वा तुभ्यं दीयते चेदपि तव कृते उपयुक्तं पारितोषिकं न स्यात्।
वैदेह्या एवमुक्तः हृष्टः सीतायाः प्रमुखे स्थितः हनुमान् प्रत्यवदत् देवि! भवती तु पत्युः हितैषिणी पत्युः विजयकाङ्क्षिणी, अतः भवती एव ईदृशं स्निग्धं वाक्यं वक्तुम् अर्हति। अन्येषां किं साध्यम्! भवत्याः एतत् स्निग्धं सारवत् वचनं हि देवराज्यादपि विशिष्यते। हतयत्रुं विजयिनं रामं दृष्ट्वा हि मया तत् सर्वं पारितोषिकं प्राप्तम्। हनुमतः तद् वचनं श्रुत्वा जनकात्मजा मैथिली अतिलक्षणसम्पन्नं माधुर्यगुणभूषितम् अष्टाङ्गया बुद्ध्या युक्तं मारुतात्मजं शुभतरं वाक्यम् अब्रवीत् हे सौम्य! इत्थं तु त्वमेव भाषितुम् अर्हसि। त्वं श्लाघनीयः परमधार्मिकः पवनदेवस्य पुत्रः असि। त्वयि बलं शौर्यं श्रुतं विक्रमः औदार्यं तेजः क्षमा धृतिः स्थैर्यं विनीतत्वम् अपिच अन्ये बहवः शोभनाः गुणाः विद्यन्ते।
 सीतायाः तद् वचनं श्रुत्वा अत्यन्तं हर्षितः मारुतात्मजः हनुमान् वचनम् अब्रवीत् हे देवि! इदानीं मह्यं प्रभोः श्रीरामस्य समीपं गन्तुम् अनुमतिं ददातु। ततः देवी सीता प्रत्यवदत् हे वीर! शीघ्रम् अहं भक्तवत्सलं पतिं द्रष्टुम् इच्छामि। ततः पवनपुत्रः हनुमान् अब्रवीत् देवि! अद्यैव भवती सलक्ष्मणं पूर्णचन्द्राननं श्रीरामं द्रक्ष्यति। मैथिलीम् एवमुक्त्वा हि हनुमान् शीघ्रं हि तत्र अगच्छत् यत्र श्रीरामः अवस्थितः आसीत्। तत्र गत्वा हनुमान् मैथिल्या यदुक्तं तत् सर्वं श्रीरामाय यथाक्रमेण अकथयत्। 
*-प्रदीपः!*
