*श्रीरामायणकथा, लङ्काकाण्डम्।*
(तृतीयः सर्गः)
लङ्कायां मन्त्रिगणस्य कुमन्त्रणा। 
इन्द्रतुल्यः अत्यन्तं पराक्रमी हनुमान् लङ्कां प्रविश्य यद् घोरं भयावहं कर्म अकरोत्, तद् दृष्ट्वा राक्षसराजः रावणः अत्यन्तं लज्जितः अभवत् तस्य ग्लानिः च अभवत्। सः समस्तप्रमुखराक्षसान् आहूय अवदत् हे राक्षसाः! एकाकी हि वानरः हनुमान् इमां दुष्प्रसहां पुरीं प्रविश्य सर्वां पुरीं धर्षित्वा सीतामपि दृष्ट्वा अगच्छत्। सः लङ्कायाः प्रासादान् ज्वलयित्वा महतः राक्षसान् च हत्वा अगच्छत्। सूचना प्राप्यते यत् सानुजः रामः  सहस्रं धीरवीरवानरैः सह अस्माकं लङ्कापुर्याः उपरि आक्रमणं कर्तुम् आगच्छति। येन केनापि प्रकारेण रामः समुद्रं शोषयित्वा स्वेन वीर्येण अन्यत् कृत्वा वा सुखेन समुद्रं तरिष्यति, लङ्कायां च आक्रमणं करिष्यति। यदि रामः सर्वैः वानरैः सह स्वेन पराक्रमेण समुद्रं शोषयित्वा समुद्रस्य उपरि सेतुं बद्ध्वा वा अस्माकं पुरीम् आगत्य आक्रमणं कुर्यात् तर्हि तस्यां परिस्थितौ अस्माभिः किं करणीयम्, अस्माकं नगरस्य सेनायाः च कृते यद् हितं भवेत् तद्विषये भवन्तः मन्त्रणं कुर्वन्तु।
राक्षसराजरावणस्य तादृशीम् उक्तिं श्रुत्वा ते सर्वे राक्षसाः वदन्ति स्म राजन्! शत्रूणां शक्तिम् अविज्ञाय किं मन्त्रणं कुर्मः? एतत्तु निर्बोधानां कार्यम्। भवतः परिघः, शक्तिः,ऋष्टिः, शूलः, पट्टिशः इत्यादिभिः शस्त्रैः युक्तं विपुलं सैन्यम् अस्ति, तथापि भवान् किमर्थं विषण्णः भवति?   भवान् भोगवतीं गत्वा पन्नगान् अजयत्। युद्धे भवान् गन्धर्वानपि अजयत्। हे राक्षसेश्वर! दानवराजः मयः भवतः  भयभीतः भूत्वा स्वीयां कन्यां भवते समार्पयत्।  मधुनामकं दैत्यमपि भवान् अजयत्। भवतः पुत्रः मेघनादः देवानाम् अधिपतिम् इन्द्रं पराभूतं कृत्वा इन्द्रजित् इति नाम्ना प्रसिद्धः अभवत्।  साधारण-नरवानराणां विषये चिन्तयित्वा भवान् उद्विग्नः मा भूत्। भवान् अनायासेन हि रामस्य वधं कर्तुं शक्नुयात्। 
रावणस्य पुरतः प्रहस्तः, दुर्मुखः, वज्रदंष्ट्रः, निकुम्भः, वज्रहनुः इत्यादयः प्रमुखराक्षसाः अत्यन्तम् उत्साहेन अवदन्, वयम् अनायासेन शत्रुसेनां हनिष्यामः। तेषां तादृशम्  उत्साहवर्धकं वचनं श्रुत्वा लङ्केशः रावणः अत्यन्तं प्रसन्नः अभवत् , तेषां वचनं श्रुत्वा च सोऽपि स्वीयां सहमतिं प्रकट्यकरोत्। 
रावणस्य समक्षं मन्त्रिणां तादृशं कुमन्त्रणं श्रुत्वा विभीषणः हस्तौ योजयित्वा अत्यन्तं विनयेन अवदत् हे राजन्! यः मनोरथः साम, दानम्, भेदः इत्यादिभिः पूर्णः न भवति, तस्य प्राप्तये नीतिशास्त्रस्य आश्रयः स्वीकरणीयः भवेत्। हे राजन्! अनवहितः, व्याधिग्रस्तः, कार्यान्तरासक्तः इत्यादिषु बलप्रयोगं कृत्वा कार्यं साध्येत, परन्तु अप्रमत्तं जितरोषं दुराधर्षं रामं कथं भवान् धर्षयितुं शक्नुयात्? सः तु दृढनिश्चयं कृत्वा भवता सह युद्धं कर्तुम् आगच्छति। अतः तेन सह युद्धं कृत्वा विजयप्रापणं सरलकार्यं नास्ति। 
 किं वयं जानीमः स्म यत् कश्चन लघुः वानरः हनुमान् एतावन्तं विशालं समुद्रम् उल्लङ्घ्य लङ्कापुरीम् आगन्तुं शक्नुयात्? परन्तु सः केवलं न आगच्छत्, अपितु लङ्कां ध्वंसीकृत्य अगच्छत्।
हे निशाचराः! तेषाम् अपरिमेयाणि बलानि वीर्याणि च सन्ति। कथञ्चनापि परेषां सहजावज्ञा न कर्तव्या। पुरा यशस्विना श्रीरामेण राक्षसराजस्य किञ्च अपकृतं यस्मात् जनस्थानात् तस्य भार्याम् अपहृत्य आनयत्? यदि भवन्तः वदन्ति यत् खरः रामेण हतः तर्हि आदौ खरः एव रामस्य उपरि आक्रमणम् अकरोत्। प्राणिना अवश्यं स्वीयाः प्राणाः यथाबलं रक्षितव्याः भवन्ति, अतः सः तथैव अकरोत्। एतन्निमित्तं हि भवान् वैदेहीम् अपहृत्य आनयत्। हे राजन्! वैरं निरर्थकम्। शीघ्रं हि सा परित्याज्या।
श्रीरामस्य सेनायां हनुमत्सदृशाः लक्षशः वानराः सन्ति, ये श्रीरामस्य कृते स्वीयान् प्राणान् त्यक्तुं शक्नुयुः। अतः हे राक्षसराज! मम इयं सम्मतिः यद् भवान् जानकीं श्रीरामाय प्रत्यर्प्य लङ्कापुरीं महतः सङ्कटात् रक्षतु।  यदि भवान् एवं न कुर्यात् तर्हि मम भयम् अस्ति यद् लङ्कायाः सर्वनाशः भवेत्। रामलक्ष्मणयोः  तीक्ष्णबाणेभ्यः लङ्कायाः नागरिकेषु कश्चिदपि जीवितः न भवेत्। भवान् मम प्रस्तावं सम्यग् विचार्य कार्यं करोतु इति मम विनम्रनिवेदनम्।
विभीषणस्य वचनं श्रुत्वा राक्षसराजः रावणः सभायाम् उपस्थितान् सर्वान् राक्षसान् विसृज्य स्वीयं गृहं प्राविशत्।
*-प्रदीपनाथः!*