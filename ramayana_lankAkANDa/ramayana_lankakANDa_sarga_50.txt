*श्रीरामायणकथा, लङ्काकाण्डम्!*
(पञ्चाशत्तमः सर्गः) 
मूर्च्छिते लक्ष्मणे श्रीरामस्य विलापः, हनुमद्द्वारा औषधिपर्वतानयनम्, लक्ष्मणस्य च मोहनाशः।
समरे रावणेन शक्त्या निपातितं शोणितौघपरिप्लुतं लक्ष्मणं दृष्ट्वा अपि श्रीरामः रावणेन सह युद्धे बाणौघान् विसृजन् सुषेणम् अब्रवीत् - रावणवीर्येण एषः लक्ष्मणः भूमौ पतित्वा सर्पवत् चेष्टते। तं दृष्ट्वा मम अत्यन्तं शोकः भवति। शोणितार्द्रितोऽयं वीरः मम प्राणैः प्रियतरः अस्ति। इदानीं युद्धं कर्तुं मम सामर्थ्यं नास्ति। अयं समरश्लाघी शुभलक्षणः मम भ्राता यदि पञ्चत्वम् आप्नुयात् तर्हि मम सुखेन किम्? मम वीर्यं लज्जते, करात् धनुः च भ्रश्यति। मम गात्राणि अवसीदन्ति। एवमेव लक्ष्मणं मर्माहतं दृष्ट्वा श्रीरामः अत्यन्तं व्याकुलः सन् विलापं करोति स्म।
 हे लक्ष्मण! त्वां विना मम विजयोऽपि प्रियाय न कल्पते। अस्तं गच्छन् चन्द्रः कामपि प्रीतिं जनयितुं शक्ष्यति? यत्र अयं रणमूर्धनि लक्ष्मणः निहतः शेते , अतः मम युद्धेन किम्, प्राणैर्वा किम्! यथा सः मां वनं यान्तम् अनुयाति तथैव अहमपि एनं यमक्षयम् अनुयास्यामि। हे दुर्द्धर्ष! त्वां विना मम राज्येन किम्! कथमहं पुत्रवत्सलां मातरं सुमित्रां वक्ष्यामि। किं नु वक्ष्यामि मातरं कौशल्यां किं नु वक्ष्यामि कैकेयीम्! भ्रातरं भरतं किं नु वक्ष्यामि महाबलं शत्रुघ्नं वा! किं मया अन्यत्र जन्मनि दुष्कृतं कर्म्म कृतं येन मम धार्मिकः भ्राता निहतः अभूत्। हा भ्रातः! हा मनुजश्रेष्ठ! किं नु त्वम् एकाकी मां त्यक्त्वा परलोकाय गच्छसि! हे भ्रातः! विलपन्तं मां किमर्थं न भाषसे! हे भ्रातः! उत्तिष्ठ, मां दीनं चक्षुषा पश्य।
 शोकव्याकुलितं ब्रुवाणं तं श्रीरामं दृष्ट्वा सुषेणः तम् आश्वासयन् वचनम् अब्रवीत् हे नरशार्दूल! वैक्लव्यकारिणीम् इमां बुद्धिं त्यजतु। लक्ष्मिवर्द्धनः लक्ष्मणः प्राणान् न अत्यजत्। तस्य वक्त्रं विकृतं नास्ति, न च श्यामं न च निष्प्रभम्। हे प्रभो! निरीक्षताम् अस्य सुप्रभं प्रसन्नं च मुखम्।  तस्य हस्तौ पद्मपत्रतलौ लोचने च सुप्रसन्ने। गतासूनाम् ईदृशं रूपं न दृश्यते। वीरोऽयं सप्राणोऽस्ति अतः भवान् विषादं मा कार्षीत्। सः मुहुर्मुहुः श्वसिति निःश्वसिति च इत्यतः भूमौ सुप्तस्य तस्य हृदयं कम्पमानं दृश्यते। महाप्राज्ञः सुषेणः राघवम् एवं वचः उक्त्वा समीपस्थं महाकपिं हनुमन्तं वचनम् अब्रवीत् हे सौम्य! हे वीर! पूर्वं जाम्बवता कथितं शीघ्रम् इतः महोदयं पर्वतं गत्वा दक्षिणे शिखरे जातां महौषधिम् आनय।

हे शूर! तत्र विशल्यकरणी, सावर्ण्यकरणी, सञ्जीवकरणी तथा च सन्धानी इति नाम्ना चत्वारि औषधानि सन्ति। लक्ष्मणस्य सञ्जीवनार्थं त्वं शीघ्रं हि तानि औषधानि आनय। इत्येवमुक्तः हनुमान् औषधिपर्वतं गत्वा चिन्तायाम् अपतत् यतः सः ताम् औषधिं न पर्यचिनोत्। तदानीं तस्य मारुतात्मजस्य बुद्धिः समुत्पन्ना अभवत्।  सः निश्चयम् अकरोत् , गिरेः इदमेव शिखरं गृहीत्वा गमिष्यामि। सुषेणः याम् औषधिम् अवदत् सा औषधिः अस्मिन्नेव शिखरे अस्ति इति भाति। यदि अहं विशल्यकरणीम् अगृह्य गच्छामि तर्हि कालात्ययेन दोषः स्यात्, महद् वैक्लव्यं च भवेत्। इत्येवं विचिन्त्य महाबलः हनुमान् क्षिप्रं गत्वा पर्वतश्रेष्ठम् आसाद्य त्रिवारम् अकम्पयत्। हरिशार्दूलः हनुमान् गिरेः तत् पुष्पितवृक्षशोभितं शिखरं हस्ताभ्यां गृहीत्वा समतोलयत्। 
ततः महावेगः हनुमान् तत् शिखरम् आदाय वेगेन लङ्काम् आगत्य किञ्चिद् विश्रम्य सुषेणम् अब्रवीत् हे वानरश्रेष्ठ!
भवान् याः औषधीः अवदत् ताः अहं नावगच्छामि। अतः गिरेः तदिदं कृत्स्नं शिखरं हि हृतं मया। एवं कथयमानं तं हनुमन्तं प्रशस्य वानरश्रेष्ठः सुषेणः तस्मात् सर्वाः औषधीः उत्पाट्य अगृह्णात्। देवानामपि असाध्यं कर्म मारुतात्मजः हनुमान् अकरोत् इति दृष्ट्वा वानरयूथपाः सर्वे विस्मिताः अभवन्। ततः वानरश्रेष्ठः सुषेणः तां सर्वाम् औषधिं क्षुत्त्वा लक्ष्मणस्य नासिकायाम् अददात्। ताम् औषधिं समाघ्राय सः लक्ष्मणः विशल्यः विरुजः च भूत्वा शीघ्रं महीतलात् उदतिष्ठत्। भूतलात् उत्थितं तं लक्ष्मणं दृष्ट्वा वानराः सर्वे साधु साध्विति उक्त्वा तं प्रत्यपूजयन्। स्वस्थं लक्ष्मणं दृष्ट्वा परवीरहा रामचन्द्रः एहि एहि इत्यब्रवीत् तं गाढमालिङ्ग्य वचनम् अब्रवीत् हे वीर! दिष्ट्या त्वां मरणात् पुनरागतं पश्यामि। त्वां विना मम जीवनेन, सीतया, जयेन वा किम्!
 यतः त्वयि पञ्चत्वमागते कः हि मम जीवितेनार्थः। इत्येवं ब्रुवतः महात्मनः श्रीरामस्य वचनं श्रुत्वा खिन्नः लक्ष्मणः वाक्यम् अब्रवीत् हे सत्यपराक्रम! पुरा तां प्रतिज्ञां प्रतिज्ञाय अधुना भवान् दुर्बलवद् एवं वक्तुं नार्हति। सत्यवादिनः कदापि वितथं प्रतिज्ञां न कुर्वन्ति, कारणं प्रतिज्ञापरिपालनं हि महत्त्वस्य लक्षणं भवति। हे अनघ! मत्कृते भवान् नैराश्यं मा गमत्। रावणं हत्वा अद्यैव प्रतिज्ञाम् अनुपालयतु। नर्दतः तीक्ष्णदंष्ट्रस्य सिंहस्य इव महागजः भवतः बाणमुखं प्राप्य भवतः शत्रुः जीवितः न यास्यति। यावद् दिवाकरः अस्तं न याति, अहं तु तस्य दुरात्मनः शीघ्रं वधम् इच्छामि। यदि सङ्ख्ये रावणस्य वधम् इच्छति, यदि भवतः कृतां प्रतिज्ञाम् इच्छति, यदि राजसुताभिलाषम् इच्छति तर्हि मम वचनानुसारं कार्ये प्रवृत्तः भवतु।
*-प्रदीपः!*
