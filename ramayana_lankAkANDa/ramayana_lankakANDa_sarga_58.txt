*श्रीरामायणकथा, लङ्काकाण्डम्!*
(अष्टपञ्चाशत्तमः सर्गः)
सीतां प्रति श्रीरामस्य कटूक्तिः, सीतायाः च अग्निपरीक्षा। 
पार्श्वे स्थितां तां मैथिलीं सम्प्रेक्ष्य रामः हृदयान्तर्गतं भावं व्याहर्तुम् आरभत। भद्रे! अहं रणे शत्रुं जित्वा तव उद्धारम् अकरवम्। पौरुषात् यदनुष्ठेयं तदेव उपपादितम्। युगपत् अपमानश्च शत्रुश्च निहतौ मया। अद्य मम श्रमः प्रतिज्ञा च पूर्णा अभवत्। मम अनुपस्थितौ चलचित्तेन राक्षसेन त्वम् आनीता, दैवसम्पादितः दोषः मया मानुषेण जितः। हनुमतः समुद्रस्य लङ्घनं लङ्कायाः च मर्दनं श्लाघ्यं सफलं च अभवत्। ससैन्यस्य सुग्रीवस्य परिश्रमः सफलः अभवत्। विभीषणस्यापि अद्य परिश्रमः सफलः अभूत् यः स्वं वीरं भ्रातरं त्यक्त्वा मां स्वयमुपस्थितः अभवत्। 
इत्येवं वदतः श्रीरामस्य वचनं श्रुत्वा मृगीवोत्फुल्लनयना देवी सीता अश्रुपरिप्लुता अभवत्। तदा श्रीरामः समीपे हृदयप्रियां दृष्ट्वा जनवादभयात् तस्य हृदयं द्विधा अभवत्। ततः वानरराक्षसानां मध्ये स्थिताम् उत्पलपत्राक्षीं सीतां श्रीरामः अब्रवीत् हे प्रिये! मनुष्येण यत् कर्तव्यं तव धर्षणं परिमार्जयितुं मम च मानरक्षणार्थं रावणं हत्वा मया तत् कृतम्। हे भद्रे! सुहृद्भिः सह मया यः युद्धपरिश्रमः कृतः सः परिश्रमः त्वदर्थं न अपितु तव अपमानस्य परिमार्जनार्थं मम विख्यातवंशस्य मानरक्षणार्थं च। हे सीते! तव चरित्रे मम सन्देहः अस्ति। अतः त्वां दृष्ट्वा मम अत्यन्तं कष्टं भवति। रावणाङ्कपरिक्लिष्टां दुष्टेन दृष्टां चिरं परगृहोषितां स्त्रियं कश्चिदपि तेजस्वी पुरुषः पुनः ग्रहीतुं न शक्नोति। अत एव एताः याः दश दिशः दृश्यन्ते, त्वं याम् इच्छति तां दिशं गच्छ। इदानीं त्वया मम कार्यं नास्ति।
या सर्वदा प्रियवाक्यम् अशृणोत् सा मानिनी सीता सहसा पत्युः मुखात् अप्रियं वाक्यं श्रुत्वा नेत्रयोः अश्रूणि मुञ्चन्ती कम्पते स्म। सरोषेण राघवेण उक्तं परुषं रोमहर्षणं वाक्यं श्रुत्वा जानकी अत्यन्तं व्यथिता अभवत्। सा च अत्यन्तं लज्जिता अभवत्। ततः सा अश्रूणि मार्जयन्ती शनैः गद्गदया वाचा भर्तारं वाक्यम् अब्रवीत् हे नाथ। मां किमर्थम् ईदृशं रूक्षं श्रोत्रदारुणं वाक्यं श्रावयसि। हे महाबाहो! अहं तथा नास्मि यथा माम् अवगच्छसि। अहं मम चरित्रं शप्त्वा वदामि, मयि विश्वसिहि। पृथक् स्त्रीणां प्रचारेण त्वं जातिं परिशङ्कसे। त्वया तु अहं बहुवारं परीक्षिता, अतः इमां शङ्कां त्यज। हे प्रभो!यदहं विवशा शरीरसंस्पर्शं गतास्मि तत्र मम तु दोषः नास्ति, दैवं हि तद् अकरोत्। पराधीनेषु शरीरेषु अहं किं करिष्यामि यत्र मम कश्चिदपि रक्षकः न स्यात्। परन्तु मदधीनं यद् मम हृदयं तु त्वयि एव वर्तते।
*-प्रदीपः!*
*श्रीरामायणकथा, लङ्काकाण्डम्!*
(अष्टपञ्चाशत्तमः सर्गः)
सीतां प्रति श्रीरामस्य कटूक्तिः, सीतायाः च अग्निपरीक्षा।
(द्वितीयः खण्डः)
बहुकालं यावत् एकत्रे स्थित्वा अपि त्वं मम चरित्रं न अवागच्छः इत्यतः अहम् अत्यन्तं दुःखिता अस्मि। हे वीर! यदा मां द्रष्टुं त्वं हनुमन्तम् अप्रेषयः तदा मम त्यागस्य वार्तां किमर्थं मां न अश्रावयः? यदि त्वं तदा माम् एतं संवादम् अश्रावयिष्यः तर्हि अहं तदा हि हनुमतः पुरतः मम प्राणान् अत्यक्ष्यम्। तदा तु सुहृद्भिः सह तव वृथा श्रमोऽपि न अभविष्यत्। हे नृपशार्दूल! त्वया मनुष्येण केवलं मम स्त्रीत्वस्य हि विवेचनं कृतम्! मम उत्पत्तिस्तु जनकात् न अपितु वसुधातलात् अभवत्। बाल्ये शास्त्रानुसारं मम पाणिं गृहीत्वा अपि त्वं मम चरित्रस्य समुचितं सम्मानम् न अकरोः। त्वां प्रति मम भक्तिः शीलं च कीदृशम् इत्यस्यापि त्वं विवेचनं न अकरोः।
 एवं ब्रुवन्ती रुदती वाष्पगद्गदभाषिणी सीता पार्श्वस्थं ध्यानपरायणं लक्ष्मणम् अब्रवीत् हे लक्ष्मण! मत्कृते चितां निर्माहि, मिथ्यापवादग्रस्ता भूत्वा अहं जीवितुं नेच्छामि। मम पतिः मयि असन्तुष्टः सन् सर्वजनानां मध्ये माम् अत्यजत्, अतः अहं अग्निं प्रविश्य मम कर्मानुरूपां गतिं लभै। सीतायाः तद् वचनं श्रुत्वा परवीरहा वीर्यवान् लक्ष्मणः क्रोधेन रामं प्रति पश्यति स्म। ततः इङ्गितेन रामस्य मनोभावं ज्ञात्वा लक्ष्मणः चितायाः निर्माणम् अकरोत्। तस्मिन् समये कश्चिदपि सुहृत् कालान्तकयमोपमं रामम् अनुनेतुं वक्तुं द्रष्टुं वा न अशक्नोत्। रामः तदा अधोमुखः सन् स्थितः आसीत्। बद्धाञ्जलिपुटा देवी सीता तस्य अधोमुखस्थितस्य श्रीरामस्य प्रदक्षिणं कृत्वा दीप्यमानं हुताशनम् अगच्छत्। तत्र गत्वा सा देवान् ब्राह्मणान् च प्रणम्य वचनम् अब्रवीत् - यदि मम हृदयं राघवात् कदापि न अपसर्पति तर्हि सर्वलोकसाक्षी पावकः मां सर्वतः पातु।
 यथा मां शुद्धचारित्रां राघवः दुष्टां जानाति, तथा हे पावक! हे सर्वलोकसाक्षिन्! मां सर्वतः पातु। एवमुक्त्वा वैदेही हुताशनं परिक्रम्य निःशङ्केन अन्तरात्मना ज्वलन्तं दीप्तं प्राविशत्। तत्र बालवृद्धसमाकुलः सर्वः एव हुताशनं प्रविशन्तीं दीप्तां मैथिलीम् अपश्यत्। हुताशनं प्रविशन्तीं तां विशालाक्षीं सीतां तदा त्रयः लोकाः अपश्यन्। स्त्रियः सर्वाः तदा हुताशने पतन्तीं सीतां दृष्ट्वा रामं निन्दन्ति स्म। देवगन्धर्वदानवाः तदा स्वर्गाधिष्ठात्रीदेवीवत् शप्ताम् अग्नौ पतन्तीं तां सीताम् अपश्यन्। अग्नौ पतन्तीं तां सीतां दृष्ट्वा वानराः राक्षसाः सर्वे तदा हाहाकारं कुर्वन्ति स्म। 
*-प्रदीपः!*