*श्रीरामायणकथा, लङ्काकाण्डम्।*
(द्वितीयः सर्गः)
रामलक्ष्मणवानराणां समुद्रदर्शनम्। 
हनुमतः मुखात् लङ्कायाः विशदवर्णनं श्रुत्वा रामचन्द्रः अवदत् हे हनुमन्! त्वं राक्षसराजरावणस्य लङ्कायाः यद् वर्णनम् अकरोः, तस्मिन् अहं पूर्णरूपेण विश्वसिमि। अहं शीघ्रं हि तां लङ्कापुरीं नाशयिष्यामि। हे सुग्रीव! इदानीं विजयमुहूर्तः प्रचलति। अस्मिन् मुहूर्ते वयं प्रस्थानं कुर्याम चेत् अतीव उत्तमं भवेत्। अतः भवान् शीघ्रं हि प्रस्थानस्य सज्जतां करोतु। अद्य उत्तरफाल्गुनीनक्षत्रम् अस्ति, श्वः चन्द्रमसः हस्तानक्षत्रेण सह योगः भविता। अतः हे सुग्रीव! अद्यैव वयं सम्पूर्णसेनया सह यात्रां कुर्याम। अस्मिन् समये शुभे मुहूर्त्ते यदि वयं यात्रां कुर्याम तर्हि मम विश्वासः यद् अहम् अवश्यं हि रावणं हत्वा जनकनन्दिनीं सीतां ततः प्रत्यानेष्यामि।
रघुनाथस्य वचनं श्रुत्वा महापराक्रमी वानरशिरोमणिः सुग्रीवः वानरसेनापतिभ्यः  यथोचिताज्ञाम् अददात्। तदानीं सर्वे पराक्रमिणः वानराः गुहाकन्दराभ्यः पर्वतशिखरेभ्यः च बहिः कूर्दित्वा कूर्दित्वा चलितुम् आरभन्त। तेषु केचन वानराः सेनायाः रक्षणं कुर्वन्तः सेनां वेष्टित्वा गच्छन्ति स्म, केचन मार्गं स्वच्छीकृत्य अग्रे अग्रे गच्छन्ति स्म, केचन वानराः मेघवद् गर्जनं कुर्वन्तः गच्छन्ति स्म, केचन च सिंहवद् गर्जनं कृत्वा गच्छन्ति स्म। एवं प्रकारेण कोटिशः वानराः रामचन्द्रः लक्ष्मणः सुग्रीवः च तान् अग्रे कृत्वा पृष्ठतः तेषां  जयजयकारं कुर्वन्तः समुद्रं प्रति प्रस्थानम् अकुर्वन्। श्रीरामचन्द्रस्य जयः रावणस्य क्षयः इति उद्घोषं कुर्वन्तः गच्छन्ति स्म। केचन वानराः पर्यायत्वेन तौ उभावपि भ्रातरौ तेषां स्कन्धे आसयित्वा गच्छन्ति स्म। रामलक्ष्मणौ स्वीये स्कन्धे आसयितुं ते वानराः परस्परं स्पर्धन्ते स्म।
तेषां तीव्रगतेः कारणात् समस्तवातावरणं धूलिधूसरितं भवति स्म। समस्तम् अम्बरं धूलिमयम् अभवत्, तेन च नभे स्थितस्य सूर्यस्य प्रकाशः क्षीणः भवति स्म। यदा ते नदी नाला इत्यादिकम् उत्तीर्य गच्छन्ति स्म तदा तेषां कारणेन नदीनालादिकानां जलप्रवाहः परिवर्तितः भवति स्म। चतसृषु दिक्षु केवलं वानराः दृश्यन्ते स्म। ते मार्गे कुत्रचिदपि विश्रमं न अकुर्वन्। ते केवलं रावणस्य चिन्तनं कुर्वन्तः गच्छन्ति स्म। ते चिन्तयन्ति स्म यत् कदा लङ्कां प्राप्नुयाम कदा च राक्षसानां संहारं कुर्याम इति। एवं प्रकारेण राक्षसानां संहारस्य कल्पनां कुर्वन्तः ते समुद्रस्य तीरं प्राप्नुवन्। तदानीं ते कल्पनां कुर्वन्ति स्म, इदानीं हि वयं समुद्रम् उत्तीर्य दुष्टरावणस्य लङ्कां प्रविश्य स्वस्य अद्भुतपराक्रमस्य प्रदर्शनं करिष्यामः।
समुद्रस्य तटे एकस्मिन् स्वच्छे प्रस्तरखण्डे उपविश्य श्रीरामः सुग्रीवम् अब्रवीत् हे सुग्रीव! वयं तु सागरस्य तटपर्यन्तम् आगच्छाम। इदानीं पुनः मम मनसि चिन्ता उत्पन्ना अभूत् यद् वयम् एतं विशालसमुद्रं कथम् उत्तराम। वयम् अत्र स्थित्वा समुद्रोल्लङ्घनस्य उपायं चिन्तयामः, अत्रान्तरे भवान् स्वीयान् गुप्तचरान् आज्ञापयतु यत् ते शत्रूणां  गतिविधिं प्रति सचेष्टाः भवन्तु। कश्चिदपि वानरः गोष्ठीं त्यक्त्वा बहिः न गच्छेत्, यतः अस्मिन् क्षेत्रे रावणस्य गुप्तचराः अवश्यं सक्रियाः भवेयुः।
रामचन्द्रस्य निर्देशानुसारं तत्र समुद्रतटे सर्वे वानराः गोष्ठीं निर्माय एकत्रिताः अभवन्। समुद्रस्य उत्तुङ्गाः तरङ्गाः आकाशं चुम्बित्वा स्वस्य विराटरूपस्य प्रदर्शनं करोति स्म। सम्पूर्णं वातावरणं जलमयं प्रतीयते स्म। आकाशे द्योतमानानि नक्षत्राणि समुद्रजले प्रतिबिम्बितानि भूत्वा समुद्रं हि आकाशस्य प्रतिरूपं कारयन्ति स्म। सर्वे वानराः समुद्रस्य छविम् आश्चर्येण कुतूहलेन च पश्यन्ति स्म।
*-प्रदीपनाथः।*