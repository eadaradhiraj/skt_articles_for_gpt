मनोगतम्  [०२.४४]- ९७-उपाख्यानम् ‘मनकीबात’, प्रसा.तिथि: - २९-जान्युआरी’२०२३ ...
            मम प्रियाः देशवासिनः, नमस्कारः | त्रयोविंशत्युत्तर-द्विसहस्रतम-वर्षस्य ‘मनकीबात’-प्रसारणस्य प्रथमेदम् उपाख्यानम्, अथ च, युगपदेव, अस्य कार्यक्रमस्य सप्त्नवतितमोsयम् अङ्कोsपि अस्ति | भवद्भिः सर्वैरपि  साकं पुनरेकवारं सम्भाष्य, अहं प्रसीदामितराम् | प्रतिवर्षं जान्युआरी-मासः सुबहु घटनापूर्णो भवति | मासेsस्मिन्, चतुर्दश-दिनाङ्कतः आरभ्य उत्तरतः  दक्षिण-पर्यन्तं, पूर्वतः पश्चिम-पर्यन्तम्, अशेष-देशे उत्सवानां प्राचुर्य-प्रभा विद्योतते | ततः परं देशः स्वीय-गणतन्त्रोत्सवमपि आयोजयति | अस्मिन् क्रमेsपि गणतन्त्रदिवसीय-समारोहस्य बहुविध-पक्षाः सुतरां प्रशंसार्हतां यान्ति | जैसलमेरतः पुल्कितः माम् अलिखत् यत् गणतन्त्रदिवसीय-समारोहावसरे कर्तव्यपथनिर्मातॄन् श्रमिकान् अवलोक्य अत्यानन्दः अनुभूतः | कानपुरतः जया अलिखत् यत् सा गणतन्त्रदिवसीये सामूहिक-प्रयाणे विभिन्नासु निदर्शनीषु प्रदर्शितान् भारतीयसंस्कृतेः विविधान् पक्षान् दृष्ट्वा आनन्दम् अनुभूतवती | अस्मिन् सामूहिक-प्रयाणे प्रप्रथमं सहभागिनः, Women-Camel-Riders-CRPF-इति उष्ट्रारोहि-महिलावृन्दस्य केन्द्रियारक्षितारक्षिबलस्य च वृन्दस्यापि सुबहु प्रशंसा विधीयते |
          सखाय:, देहरादूनत: वत्सलवर्य: माम् अलिखत् यत् अहं जान्युआरीमासस्य पञ्चविंशत्या: सर्वदा प्रतीक्षां करोमि यत: तद्दिने पद्मपुरस्काराणां घोषणा भवति। अथ च एकदृष्ट्या पञ्चविंशत्या: सायंकालीना वेला मयि जान्युआरीमासस्य षड्विंशतिदिनाङ्कीयम् उत्साहम् इतोsपि वर्धयति। स्थानीयस्तरे स्वीयसमर्पणेन सेवाभावेन च लब्धोपलब्धिकान् People’s Padma-सम्बद्धान् प्रति नैके स्वीया: भावना: प्रकटितवन्त:। ऐषम: पद्मपुरस्कारेण सम्मानितेषु जनजातीय-समुदायस्य तज्जीवनसम्बद्धानां च जनानां भद्रतरं प्रातिनिध्यम् अस्ति । जनजातीयं जीवनं, नगरीयस्य व्यग्रजीवनस्य अपेक्षया भिन्नं भवति, तज्जीवनस्य समाह्वानानि अपि भिन्नानि भवन्ति । तथापि जनजातीय-समाजः, स्वपरम्परा-संरक्षणार्थं सर्वदा तत्परः भवति । जनजातीय-समुदायेन सम्बद्धानां विषयाणां संरक्षणम्, अथ च तद्विषयक-शोधार्थम् अपि प्रयासः क्रियते। इत्थंभूतैः टोटो-हो-कुइ-कुवी-माण्डा-प्रभृतिषु जनजातीयभाषासु 
कार्यरतैः अनेकैः मान्यवरैः पद्मपुरस्काराः प्राप्ताः। अयं हि अस्मभ्यं गर्वविषयः अस्ति । धानीराम-टोटो, जानुम-सिंह-सोयः बी.रामकृष्ण-रेड्डीवर्यः इत्येतैः नामभिः, 
अधुना पूर्णदेशः परिचितः जातः । सिद्धी-जारवा-ओंगे-प्रभृतिभिः आदि-जनजातिभिः सह कार्यरतानाम् अपि ऐषमः सम्माननं कृतम् अस्ति ।  यथा – हीराबाई लोबी, रतनचन्द्रकारः ईश्वरचन्द्र-वर्ममहोदयः च । जनजातीयाः समुदायाः 
अस्माकं धरायाः, अस्माकं न्यासस्यच अभिन्नभागत्वेन प्रावर्तन्त। देशस्य समाजस्य च    विकासे तेषां योगदानं महत्त्वपूर्णम् अस्ति । तदर्थं कार्यरतानां व्यक्तित्वानां सम्माननं, नवसन्ततीः अपि प्रेरयिष्यति । एतस्मिन् वर्षे पद्मपुरस्काराणां गुञ्जनं तेषु क्षेत्रेषु अपि श्रूयते, 
ये नक्सल-प्रभाविताः भवन्ति स्म । स्वप्रयासैः नक्सल-प्रभावित-क्षेत्रेषु पथभ्रान्तान् 
युवकान् ये सन्मार्गं प्रदर्शितवन्तः ते पद्म-पुरस्कारैः सम्मानिताः सन्ति । एतदर्थं 
कांकेर-जनपदीयः काष्ठाकृतिकारः अजय-कुमार-मण्डावी, अथ च गढ़चिरौली-वास्तव्यः 
प्रसिद्धः झाडीपट्टी-रंगभूम्या सम्बद्धः परशुराम-कोमाजी-खुणे अपि एतेन सम्मानेन 
सभाजितः अस्ति ।  एतेन प्रकारेण पूर्वोत्तरभारते स्व-संस्कृति-संरक्षणे निरतः 
रामकुईवांगबे-निउमे, बिक्रम-बहादुर-जमातिया, अथ च करमा वांगचुः अपि सम्मानितः।
       सखायः, ऐषमः पद्मपुरस्कारेण सम्मानितेषु नैके तादृशाः जनाः सम्मिलिताः सन्ति, ये सङ्गीत-जगत् समृद्धं कृतवन्तः । कः स्यात् तादृशः यस्मै सङ्गीतं 
न रोचेत।प्रत्येकं जनस्य सङ्गीतरुचिः भिन्ना भवितुम् अर्हति, परं सङ्गीतं प्रत्येकम् अपि लोकस्य जीवनस्य अङ्गभूतं भवति । ऐषमः पद्मपुरस्कारेण सभाजितेषु ते लोकाः अपि सन्ति, ये, सन्तूर-बम्हुम-द्वितारा-प्रभृतीनां आस्माकीनानां पारंपरिक-वाद्ययन्त्राणां स्वरसंधाने कृतपरिश्रमाः। गुलाममोहम्मदज़ाज़-मोआसु-पोंग-रीसिंहबोरकुरका-लांग-मुनि-वेंकटप्पामंगलकान्ति-रायेति एतादृशानि बहूनि नामानि सन्ति येषां चर्चा सर्वत्र प्रवर्तते अधुना ।
       सखायः, पद्मपुरस्कारभाक्षु बहवः जनाः, अस्मासु विद्यामानाः ते सहयोगिनः सन्ति, ये, देशं सर्वोपरि मत्वा, सर्वादौ राष्ट्रम् इति सिद्धान्तम् आदाय स्वीयं जीवनं समर्पितवन्तः। ते सेवाभावेन स्वकर्मसु निरताः अवर्तन्त, 
अथ च एतदर्थं कदापि कीदृशस्यापि पुरस्कारस्य अपेक्षां न कृतवन्तः । ते येभ्यः कार्यं कुर्वन्तः सन्ति, तेषां मुखेषु विद्यमानः सन्तोषः एव तेभ्यः सर्वतः बृहत्-पुरस्कारः भवति । एतादृशान् समर्पितान् लोकान् सम्मानितान् कृत्वा वयं देशवासिनां गौरवं वर्धयन्तः स्मः । अहं सर्वेषां पद्मपुरस्कार-विजेतॄणां नामानि कदाचित् अत्र न स्वीकुर्याम्, परं भवतः सर्वान् प्रति आग्रहं करोमि यत्, भवन्तः, पद्मपुरस्कारभाजाम् एतेषां मान्यवराणां प्रेरकजीवनविषये विस्तरेण जानन्तु, अपि च अन्यान् विज्ञापयन्तु ।
सखायः, वयम् अद्य यदा स्वतन्त्रतायाः अमृतमहोत्सवावधौ गणतंत्रदिवसस्य चर्चां कुर्वन्तः 
स्मः, तदा अत्र कस्यचित् प्रकृष्टस्य पुस्तकस्य अपि उल्लेखं करिष्यामि । कतिपय-सप्ताहेभ्यः पूर्वं लब्धे एतस्मिन् पुस्तके अत्यन्तं रुचिकरे विषये चर्चा कृता अस्ति । एतस्य पुस्तकस्य नाम India - The Mother of Democracy इति अस्ति , एतस्मिन् च अनेके उत्कृष्टाः निबन्धाः वर्तन्ते । भारतं विश्वस्य सर्वतः बृहत्तमं लोकतन्त्रम् अस्ति, अथ च, वयं भारतीयाः एतस्मिन् विषये गर्वान्विताः अपि स्मः यत् अस्माकं 
भारतभूमिः लोकतन्त्र-व्यवस्थायाः जननी अपि अस्ति। लोकतन्त्रम् अस्माकं रोमसु 
संस्कृत्यां च अस्ति – आ बहोः कालात् लोकतन्त्रयुता कार्यपद्धतिः नः किञ्चन 
अभिन्नम् अङ्गम् । स्वभावतः, वयं लोकतान्त्रिक-समाजत्वेन परिगणिताः स्मः । 
डॉ.अम्बेडकरः बौद्ध-भिक्षु-सङ्घस्य तुलनां भारतीयसंसदा सह अकरोत् । सः भिक्षुसङ्घं तादृश-संस्थात्वेन ख्यापितवान् यत्र प्रस्ताव-सङ्कल्प-इयत्ता-मतदानेभ्यः, अथ च मतगणनायै अपि नैके नियमाः आसन् । बाबासाहेबः मनुते स्म यत् भगवान् बुद्धः एनां प्रेरणां तात्कालीनाभ्यः राजनीतिक-व्यवस्थाभ्यः प्राप्तवान् स्यात् । 
            तमिलनाडु-राज्ये किञ्चन लघु, परं चर्चितः ग्रामः अस्ति – उतिरमेरुर इति । अत्र स्थितः एकादशशतम् उत द्वादशशतं वर्षीयः प्राचीनः
शिलालेखः विश्वम् आश्चर्यान्वितं करोति । एषः शिलालेखःलघु-संविधानवत् 
अस्ति । एतस्मिन् च विस्तरेण विज्ञापितम् अस्ति यत् ग्रामसभायाः सञ्चालनं 
कथं करणीयम्, अथच, सभासदानां चयनप्रक्रिया कीदृशी स्यात् । अस्माकं 
देशस्य इतिहासे लोकतान्त्रिक-मूल्यानां किञ्चन इतोपि उदाहरणम् अस्ति– द्वादशशताब्देः भगवतः बसवेश्वरस्य अनुभव-मण्डपम् इति । अत्र 
मुक्ततया  वादकर्तृभ्यः चर्चाप्रवर्तकेभ्यः च प्रोत्साहनं दीयते स्म । एतद्-ज्ञात्वा भवन्तः आश्चर्यान्विताः भविष्यन्ति यत् एषा व्यवस्था मैग्ना-कार्टातः अपि पूर्वम् अवर्तत । वारंगलस्य काकतीय-वंशस्य राज्ञां गणतान्त्रिक्यः परम्पराः अपि अत्यन्तं 
प्रसिद्धाः आसन्। भक्ति-आन्दोलनेन तु पश्चिमभारतीया लोकतन्त्र-संस्कृतिः 
वर्धापिता   पुस्तकेऽस्मिन् सिख-मतस्य लोकतान्त्रिक-भावना-विषयकः अपि 
कश्चन लेखः समायोजितः अस्ति यः गुरुनानकदेव वर्यस्य सर्वसम्मत्या 
स्वीकृतान् निर्णयान् प्रकाशयति । मध्यभारतस्य उरांव-मुंडा-जनजातिषु community driven,  consensus driven decision चेत्येतयोः समुदाय-प्रवर्तन-विषययोः अपि उत्तमाः सूचनाः सन्ति पुस्तकेऽस्मिन् । भवन्तः एतत् पुस्तकं 
पठित्वा अनुभविष्यन्ति यत् कथं देशस्य प्रत्येकस्मिन् भागे आ बहोः कालात् लोकतन्त्रीया 
भावना प्रवाहिता भवति । लोकतन्त्रस्य जननीरूपेण, अस्माभिः, निरन्तरम् एतस्य
 विषयस्य गहनं चिन्तनीयन्, चर्चा करणीया, विश्वम् अपि अवगमनीयम् । एतेन देशे 
लोकतन्त्रस्य भावना इतोsपि प्रगाढा भविष्यति ।
                         मम प्रियाः देशवासिनः, यदि अहं पृच्छेयं यत् योगदिवसे, अस्माकं च विभिन्नप्रकारकेषु Millets-धान्येषु किं साम्यम् अस्ति तर्हि भवन्तः अपि चिन्तयिष्यन्ति, कथम् अनयोः तुलना? यदि अहं कथयेयं यत् उभयोः बहुविधं साम्यम् अस्ति तर्हि भवन्तः
आश्चर्यान्विताःभविष्यन्ति । वस्तुतः संयुक्तराष्ट्रेण उभयोः अन्ताराष्ट्रिययोगदिनस्य 
Millets-धान्यानाम् आन्ताराष्ट्रिय-वर्षाचरणस्य च, निर्णयः भारतस्य 
प्रस्तावानन्तरं स्वीकृतः अस्ति । द्वितीयः विषयः एषः यत्  योगः अपि स्वास्थ्य-सम्बद्धः अथ millets-धान्यम् अपि स्वास्थ्ये महत्वपूर्णां भूमिकां निर्वहति । तृतीयः विषयः तु इतोsपि महत्वपूर्णः– द्वयोः 
अभियानयोः जन-सहभागितया क्रान्तिःआयाति । येन प्रकारेण लोकैः व्यापकस्तरे सक्रिय-सहभागिता-पुरस्सरं योगः स्वास्थ्यानुकूलता च स्वजीवनस्य अङ्गत्वेन निर्मिता तेन एव प्रकारेण millets-धान्यानि अपि लोकैः प्रभूतमात्रायां स्वीक्रियमाणानि सन्ति । लोकाः अधुना millets-धान्यानि स्व-भोजनस्य अङ्गत्वेन स्थापयन्ति । एतस्य परिवर्तनस्य अत्यन्तं बृहत्-प्रभावः अपि दृश्यमानः  अस्ति । एतेन एकतस्तु ते लघु-कृषकाः अत्यन्तम् उत्साहिताः सन्ति ये पारम्परिकरूपेण millets-धान्यानि उत्पादयन्ति । ते एतेन विषयेण अत्यन्तं प्रसन्नाः सन्ति यत् विश्वम् अधुना millets-धान्यानां महत्त्वम् अवगच्छत् अस्ति । अपरतः, कृषकोत्पाद-सङ्घटनैः उद्यमिभिः च millets-धान्यानि आपणान् यावत् प्रापयितुं जनोपलब्धये च  प्रयासाः आरब्धाः सन्ति ।  
         आन्ध्रप्रदेशस्य नांदयाल-जनपद-वास्तव्येन के.वी.रामा-सुब्बा-रेड्डी-वर्येण millets-धान्येभ्यः उत्तमवेतनयुता वृत्तिः एव परित्यक्ता । मातृहस्तेन millets-धान्यैः निर्मितानां खाद्यानां स्वादः एवं प्रकारेण उद्भूतः आसीत् यत् एतेन स्वग्रामे एव बाजरा-इति प्रियङ्गु -धान्यस्य प्रसंस्करणैकांशः एव आरब्धः । सुब्बा-रेड्डी-वर्यः लोकान् बाजरा-धान्यस्य लाभान् अपि ज्ञापयति, अथ च तद्धान्यं सरलतया उपलब्धम् अपि कारयति । महाराष्ट्रे अलीबागस्य समपवर्तिनि केनाडग्रामे वास्तव्या शर्मीला-ओसवाल-वर्या अपि गतेभ्यः विंशतिवर्षेभ्यः millets-धान्यानाम् उत्पादने अद्वितीय-माध्यमेन योगदानं कुर्वती अस्ति । सा कृषकेभ्यः smart-इति विदग्धकृषेः प्रशिक्षणं प्रददाति । तदीय-प्रयासैः न केवलं millets-धान्यानाम् उत्पादनं वृद्धम्, अपि तु, कृषकाणाम् आयः अपि वृद्धः दृश्यते ।
          यदि भवन्तः छत्तीसगढ़स्य रायगढं गन्तुम् अवसरं प्राप्नुयुः तर्हि  तत्रत्य Millets-Cafe-इति उपाहारगृहम् अवश्यं गमनीयम् । कतिपयमासेभ्यः पूर्वम् आरब्धे एतस्मिन् MilletsCafe-इत्याख्ये उपाहारगृहे चीला-डोसा-मोमोस-पिज़्ज़ा-मंचूरियन्-प्रभृतिखाद्यानि अत्यन्तं ख्यातानि जायन्ते ।
         इतोपि किञ्चित् पृच्छेयम्? भवन्तः entrepreneur -
इति शब्दं श्रुतवन्तः स्युः, परं, किं भवन्तः Milletpreneurs इत्येतं श्रुतवन्तः वा ? ओडिशायाः Milletpreneurs, अद्यत्वे प्रधानवार्तासु सन्ति । आदिवासि-जनपदस्य सुंदरगढ़स्य प्रायः सार्धैकसहस्र-महिलानां स्वयंसेविसमूहः, Odisha-Millets- Mission इत्यनेन सम्बद्धः अस्ति । अत्र महिलाः millets-धान्यैः सुपिष्टकानि, रसगोलकानि, गुलाबजामुन इति, अथ च केक-इति 
अपूपम् अपि निर्मान्ति । आपणेषु एतस्य उत्पादस्य अतिपृच्छया 
महिलानाम् आयः अपि वर्धमानः अस्ति ।    
     कर्नाटके कलबुर्गी-स्थाने Aland-Bhootai(अलंद-भुताई)-प्रियङ्गु-कृषकोत्पादक-समवायः(Millets-Farmers-Producer-Company) विगते वर्षे भारतीय-प्रियङ्गु-शोध-संस्थानस्य(Indian-Institute-of-Millets-Research) निरीक्षणत्वे कार्यम् आरभत | अत्रत्यानि खाकरा-बिस्कुट-मोदकानि जनेभ्यः रोचन्ते | कर्नाटके एव बीदर-जनपदे, Hulsoor-Millet-Producer-समवायेन सम्बद्धाः महिलाः millets-इति प्रियङ्गु-कृष्या साकमेव अस्य चूर्णमपि सन्नद्धीकुर्वन्ति | अनेन तासाम् अर्जनमपि सुबहु वर्धितम् | प्राकृतिक-कृष्या सम्बद्धस्य छत्तीसगढ़स्य श्रीसंदीपशर्मणः FPO-इति कृषकोत्पादक-सङ्घटनेन साकं साम्प्रतं द्वादश-राज्यानां कृषकाः सम्बद्धाः सन्ति | बिलासपुरस्य कृषकोत्पादक-सङ्घटनमिदं, साम्प्रतम् अष्ट-प्रकारकस्य प्रियङ्गोः चूर्णम्, तस्य च व्यञ्जनानि सन्नह्यति | 
        सखायः, अद्यत्वे हिन्दुस्थानस्य प्रतिकोणं G-20-इत्यस्य शिखर-संमेलनानि सततं प्रचलन्ति, अथ  चाहं प्रसन्नोsस्मि यत् देशस्य प्रतिकोणं यत्रापि G-20-इत्यस्य शिखर-संमेलनानि प्रचलन्ति, तत्र प्रियङ्गुतः निर्मितानि पौष्टिकानि स्वादिष्टानि च व्यञ्जनानि समावेश्यन्ते | अत्र प्रियङ्गु-निर्मिताभिः कृशरिका-पोहा-क्षीर-रोटिकाभिः साकमेव रागी-इत्यनेन निर्मितानि पायसम्-पूरिका-डोसादि-व्यञ्जनानि अपि परिवेष्यन्ते | G-20-इत्यस्य सर्वेषामपि आयोजन-स्थलानां प्रियङ्गु-प्रदर्शनीषु प्रियङ्गु-निर्मितानि आरोग्य-पेयानि, धान्य-Noodles-खाद्यानि प्रदर्शितानि सन्ति | अशेष-जगति भारतीय-दूतावासाः अपि एतेषां लोकप्रियतां विवर्धयितुं सर्वात्मना प्रयतन्ते | भवन्तः कल्पयितुं शक्नुवन्ति यत् देशस्य प्रयासोsयं, तथा च जगति विवर्धमानानि प्रियङ्गु-अभियाचनानि, अस्मदीयान् लघु-कृषकान् कियतीं शक्तिं प्रदास्यन्ति? एतत् दृष्ट्वाहं प्रसीदामि यत् साम्प्रतं प्रियङ्गोः एतावत्-प्रकारकाणि नवीनानि वस्तूनि विनिर्मीयन्ते, तानि युवजनेभ्योsपि तावता प्रकारेण एव रोचन्ते | आन्ताराष्ट्रियस्य प्रियङ्गु-वर्षस्य एवंप्रकारकस्य प्रकृष्टारंभस्य कृते, तथा चैनं सततम् अग्रेसारणार्थम् अहं ‘मनकीबात’-कार्यक्रमस्य श्रोतॄन् वर्धापयामि |
           मम प्रियाः देशवासिनः, यदा किञ्चित् पर्यटक-केन्द्रं भवता साकं गोवाविषयकं संभाषणं करोति, तदा, भवतां मनस्सु को नाम विचारः समुद्भवति? स्वभाविकमेवास्ति, गोवा-नाम्नः स्मरणेन एव, सर्व-प्रथमं, अत्रत्यानि रमणीयानि सागरवेला-समुद्रतटानि रुच्यनुकूलानि च खाद्यपेयानि मनसि समायान्ति | परञ्च गोवा-प्रदेशे मासेsस्मिन् किञ्चित् तादृशं जातम्, यद्धि अतितरां सुप्रचारितं जायते | अद्य ‘मनकीबात’-प्रसारणे अहं, भवद्भिः सर्वैः साकं तत् संविभाजयितुं इच्छामि | गोवा-प्रदेशे सम्पन्ना एषा घटना अस्ति - Purple Fest-इति | अयं समारोहः जान्युआरी-मासस्य षड्तः अष्टम-दिनं यावत् पणजी-नगरे आयोजितः आसीत् | दिव्यांगजनानां कल्याणमधिकृत्य अयं हि अनुपमः प्रयासः आसीत् | Purple Fest- इत्यायोजनं कियत्-बृहत्-अवसरत्वेन अवर्तत, अस्यानुमानं भवन्तः सर्वे अमुना वृत्तेन कर्तुं शक्नुवन्ति यत् अत्र पञ्चाशत्-सहस्राधिकाः अस्मदीयाः भगिनी-भ्रातरः समवेताः आसन् | अत्रागताः जनाः एतत्-कृत्वा रोमाञ्चिताः आसन् यत् तेsत्र ‘मीरामार-तट’-भ्रमणस्य भूयान्सम् आनन्दं प्राप्स्यन्ति | वस्तुतस्तु, ‘मीरामार-तटं’ हि अस्माकं दिव्याङ्गानां भगिनी-भ्रातॄणां कृते गोवा-प्रदेशस्य सुगम्य-तटेषु अन्यतमं सञ्जातम् | अत्र Cricket-Table-Tennis-दीर्घधावन-स्पर्धाभिः साकमेव बधिर-प्रज्ञाचक्षु-सम्मेलनमपि आयोज्यते | अत्र Unique Bird Watching Programme- इति अनुपम-विहगावलोकन-कार्यक्रमम् अतिरिच्य चलचित्रमपि एकं प्रदर्शितम् | एतदर्थं विशिष्टा व्यवस्था विहितासीत्, येन हि, अस्माकं सर्वेsपि दिव्याङ्गाः भगिनी-भ्रातरः बालाः च अस्मात् कार्यक्रमात् सम्पूर्णम् आनन्दम् अनुभवितुं शक्नुयुः | Purple-Fest-इत्यायोजनस्य अन्यतमं वैशिष्ट्यम् एतदासीत् यदत्र देशस्य वैयक्तिक-क्षेत्राणां सहभागित्वमपि अवर्तत | तेषां पक्षतः एतादृशाः उत्पादाः प्रदर्शिताः, ये नाम, दिव्याङ्ग-जनानां कृते उपयोगार्हाः सन्ति | अस्मिन् समारोहे दिव्याङ्ग-कल्याणं प्रति जागरूकतां विवर्धयितुं अनेकविध-प्रयासाः अवलोकिताः | Purple-Fest- इत्येनं सफलयितुं, अत्र सहभागिभ्यः सर्वेभ्यः वर्धापनानि प्रयच्छामि | अनेन सहैव अहं तेषां स्वयंसेवकानामपि अभिनन्दनं करोमि, येऽस्य 
आयोजनार्थं अहर्निशं प्रायतन्त। मम पूर्णविश्वासः अस्ति यदस्माकं ‘सुगमभारत’-इस्यस्य निदर्शनं साकारीकर्तुम् एतादृशीनि अभियानानि अतीव प्रभावीनि भविष्यन्ति।
                मम प्रियाः देशवासिनः, साम्प्रतमहं ’मन-की-बात’इत्यत्र एतादृशविषये चर्चां करिष्यामि, यस्मिन् भवन्तः आनन्दं गौरवं च अनुभविष्यन्ति, मनः चापि कथयिष्यति, अयि भ्रातः! हृदयं प्रसन्नं जातम्। देशस्य प्राचीनतमासु विज्ञानसंस्थासु अन्यतमं बैंगलूरुस्थितं ‘आई.आई.एस्.सी.’इति भारतीयविज्ञानसंस्थानं अद्भुतम् उदाहरणं प्रस्तौति। ’मन-की-बात’इत्यस्मिन् मया पूर्वमेव चर्चितं यत्कथमस्य स्थापनायां भारतस्य महापुरुषद्वयं जमशेदजी-टाटा, स्वामि-विवेकानन्दश्च उत्प्रेरकौ अवर्तताम्। तर्हि भवते मह्यं च कृते आनन्दस्य गौरवस्य च विषयः अस्ति यत् द्विसहस्रोत्तर-द्वाविंशतितमे वर्षे अनया संस्थया आहत्य एकशतोत्तर-पंचचत्वारिंशन्मिताः स्वत्वाधिकाराः अर्जिताः। अस्यार्थः अस्ति यत् प्रत्येकं पंचदिनेषु स्वत्वाधिकारद्वयं अर्जितम्। एषः अभिलेखः स्वयमेव अद्भुतः अस्ति। अस्याः सफलतायाः कृतेऽहं ‘आई.आई.एस्.सी.’इत्यस्य दलम् अभिनन्दामि। 
                सखायः, अद्य स्वत्वाधिकार-आवेदने भारतस्य क्रमांकनं सप्तमम् अपिच उद्यमांकेषु पंचमम् अस्ति। केवलं स्वत्वाधिकारविषये चर्चां कुर्याम् तर्हि विगतपंचवर्षेषु प्रायः प्रतिशतं पंचाशन्मितं वर्धितमस्ति। वैश्विक-नवाचार-सूचकांकेऽपि भारतस्य श्रेण्यां प्रचण्डोत्कर्षः जातः। साम्प्रतमेतत् चत्वारिंशत्तमं स्थानं धारयति, यद्यपि द्विसहस्रोत्तर-पंचदशे वर्षे वैश्विक-नवाचार-सूचकांके भारतं अशीतिस्थानतः अपि पृष्ठतः आसीत्। अहं भवद्भ्यः अन्यमपि रोचकं विषयं वक्तुमिच्छामि। भारते विगतेषु एकादशवर्षेषु प्रथमवारं स्वदेशीयानां स्वत्वाधिकार-आवेदनानां संख्या वैदेशिकेभ्यः आवेदनेभ्यः अधिकतरा संजाता। एतद्धि भारतस्य वर्धमानां वैज्ञानिकक्षमतामपि दर्शयति।
               सखायः, वयं सर्वे जानीमः यत् एकविंशति-शतकस्य वैश्विक-अर्थव्यवस्थायां ज्ञानमेव सर्वोपरि वर्तते। मम विश्वासः अस्ति यद्भारतस्य प्राविधिक-विकासस्य स्वप्नः अस्माकं नवाचारकर्तॄणां स्वत्वाधिकाराणां च बलेनैव अवश्यं पूर्णताम् एष्यति। एतेन वयं सर्वे स्वदेशे विकासितानां विश्वस्तरीयप्रविधीनाम् उत्पादानां च समग्रलाभं ग्रहीतुं शक्ष्यामः।
               मम प्रियाः देशवासिनः, ‘नमोएप्’-उपरि मया तेलंगानायाः अभियन्तुः विजयमहाभागस्य एकः सन्देशः दृष्टः। अस्मिन् श्रीविजयः ई-अवकरविषये लिखितवान्। विजयमहोदयः अनुरोधं करोति यदहम् एतद्विषये ’मन-की-बात’इत्यत्र चर्चां कुर्याम्। अस्मिन् कार्यक्रमे वयं पूर्वमपि ‘Waste to Wealth' अर्थात् ’अवकरतः कंचनम्’-इति विषये चर्चां कृतवन्तः, परमागच्छन्तु, अद्य वयम् अनेन सम्बद्धस्य ई-वेस्ट-इत्यस्य वैद्युदाण्विक-अवकरस्य विषये चर्चां करवाम।
                सखायः, अद्यत्वे प्रत्येकं गृहे चलदूरभाषयन्त्रं, अध्यङ्ग-संगणकं, फलकसंगणकम् चेत्यादीनि उपकरणानि सामान्यानि जातानि। अशेषदेशे एतेषां संख्या अर्बुदमिता स्यात्। अद्यतनं नवीनतमम् उपकरणम् अनागतस्य वैद्युदाण्विकः अवकरः अपि अस्ति। यदापि कोऽपि नूतनं यन्त्रं क्रीणाति, अथवा पुरातनं यन्त्रं निष्कासयति, तदैतत् ध्यातव्यं आवश्यकमस्ति यदेतत् सम्यक् निष्कासितं क्रियते न वा इति। यदि वैद्युदाण्विकः अवकरः सम्यक्तया नैव निष्कास्यते तर्हि अस्माकं पर्यावरणमपि विकलीकर्तुम् अर्हति। परन्तु, यदि अवधानतया क्रियते तर्हि पुनश्चक्रणस्य पुनःप्रयोगस्य च वर्तुलीयार्थव्यवस्थायाः महद्बलं भवितुमर्हति। संयुक्तराष्ट्रसंघस्य प्रतिवेदने वर्णितमस्ति यत् प्रतिवर्षं पंचकोटि-टनमितः वैद्युदाण्विकः अवकरः क्षिप्तमानः वर्तते। अपि भवान् अनुमानं कर्तुं शक्नोति, यदेषः कियत्-भारात्मकः भवति? मानवेतिहासे निर्मितानां सर्वेषामपि वाणिज्यिक-विमानानां भारः यदि संयुक्तः भवति चेत् तदपि वैद्युदाण्विकस्य अवकरस्य परिमाणं तस्य समं न भविष्यति। एतत् एवमस्ति यथा प्रत्येकं क्षणे अष्टशतमितानि अध्यङ्ग-संगणकानि क्षिप्यन्ते। भवन्तः एतत् ज्ञात्वा विस्मिताः भविष्यन्ति यदस्मात् वैद्युदाण्विकात् अवकरात् विभिन्नप्रक्रियाभिः प्रायः सप्तदश-प्रकारकाः बहुमूल्यधातवः निष्कासयितुं शक्यन्ते। एतेषु स्वर्णं, रजतं, ताम्रं, रूपकं च समाविष्टानि सन्ति। अतः वैद्युदाण्विक-अवकरस्य सदुपयोगः ’अवकरतः कंचनम्’-इत्यस्य साकारीकरणं कर्तुमर्हति। अद्य एतादृशानां स्टार्टअप्-संस्थानां अभावः नास्ति, याः अस्यां दिशायां नवाचारं आचरन्ति। साम्प्रतं प्रायः पंचशतमिताः वैद्युदाण्विक-अवकर-पुनश्चक्रणकर्तारः एतत्क्षेत्रेण सम्बद्धाः सन्ति। अनेके नूतनाः उद्यमिनः अपि अस्मिन् क्षेत्रे सम्बद्धाः क्रियन्ते। एतेन क्षेत्रेण सहस्रेभ्यः जनेभ्यः प्रत्यक्षं वृत्तिका अपि प्रदत्तास्ति। बेंगलूरुनगरस्य ‘ई-परिसारा’इति एतादृशे एकस्मिन् प्रयासे निरता अस्ति। एतया मुद्रित-परिपथ-फलकस्य बहुमूल्यधातूनां पृथक्करणार्थं स्वदेशीयः प्रविधिः विकासितः। तथैव, मुम्बईनगरे कार्यं कुर्वता ‘इको-रीको’इत्यनेन ‘चलभाष-एप्’-माध्यमेन वैद्युदाण्विक-अवकराणां संग्रहणप्रणाली विकासिता अस्ति। उत्तराखण्डस्य रूडकीनगरस्य ‘एटेरो पुनश्चक्रण’-इत्यनेन अस्मिन्क्षेत्रे विश्वस्तरे अनेकानि स्वाधिकार-पत्राणि अधिगतानि सन्ति। एतेन स्वकीयं वैद्युदाण्विक-अवकर-पुनश्चक्रण-प्रविधिं सज्जीकृत्य बहुनाम अर्जितमस्ति। भोपालनगरे ‘चलभाष-एप्’, अपिच ’कबाडीवाला’इति जालदेशेन नैकटनमितं वैद्युदाण्विक-अवकर-संग्रहणं क्रियते। एतादृशानि अनेकानि उदाहरणानि सन्ति। एते सर्वेऽपि भारतं वैश्विक-पुनश्चक्रण-केन्द्रत्वेन स्थापयितुं साहाय्यं कुर्वन्ति। परमेतादृशानाम् उपक्रमाणां साफल्यार्थम् अत्यावश्यकः संनिवेशः अस्ति यत् जनाः वैद्युदाण्विक-अवकराणां निष्कासनस्य सुरक्षितानाम् उपयोगिनीनां च पद्धतीनां विषये जागृताः कर्त्तव्याः। वैद्युदाण्विक-अवकरक्षेत्रे कार्यं कुर्वन्तः जनाः कथयन्ति यत् साम्प्रतं प्रतिवर्षं केवलं प्रतिशतं पंचदशतः सप्तदशमितमेव वैद्युदाण्विक-अवकराणां पुनश्चक्रणं क्रियते।
               मम प्रियाः देशवासिनः, अद्य सम्पूर्णविश्वे जलवायुपरिवर्तनस्य जैवविविधतायाः संरक्षणस्य च बहुचर्चा भवति। अस्यां दिशायां भारतस्य सुदृढप्रयासानां विषये वयं निरन्तरं चर्चां कुर्वन्तः स्मः। भारतेन स्वीयार्द्र-भूमिषु यत्कार्यं कृतमस्ति तद्ज्ञात्वा भवानतीव सुखं अनुभविष्यति। केचन श्रोतारः विचारयन्तः स्युः यत् आर्द्रभूमिः किं भवति? आर्द्रभूमि-स्थलानि तानि क्षेत्राणि भवन्ति यत्र जलाप्लावनं अनूप-स्थितिश्च आवर्षं सम्प्रवर्तते। कतिपयदिनानन्तरं फेब्रुआरीमासस्य द्वितीयदिनांके विश्व-आर्द्रभूमिदिवसः मान्यते। अस्माकं पृथिव्याः अस्तित्वं संधारयितुं आर्द्रभूमिः अतीव महत्त्वपूर्णा अस्ति, यतोहि अस्याम् अनेके पक्षिणः पशवश्च आश्रिताः भवन्ति। एते भूभागाः जैववैविध्यस्य समृद्धीकरणेन सहैव जलपूरनियन्त्रणे भूजलपुनर्भरणं चापि सुनिश्चितं कुर्वन्ति। भवत्सु बहवः अवश्यं जानन्तः स्युः यत् रामसर-स्थलानि ईदृशानि आर्द्रभूमयः वर्तन्ते यासां आन्ताराष्ट्रिकं महत्त्वम् अस्ति। आर्द्रभूमयः कस्मिन्चिदपि देशे भवन्तु, परं बहूनां मानदण्डानाम् उपलब्ध्यनन्तरं एव ताः ‘रामसर-स्थलत्वेन’ घोषिताः भवन्ति। रामसरस्थलेषु विंशतिसहस्राधिकाः जलपक्षिणः भवेयुः। स्थानीयमत्स्यजातीनां च बहुसंख्यायाः उपस्थितिः आवश्यकं भवति। स्वातन्त्र्यस्य पंचसप्तति-वर्षेषु अमृतमहोत्सवकाले रामसर-स्थलैः सम्बद्धाम् उत्कृष्टसूचनां भवद्भिः सहभागिकर्तुम् इच्छामि। साम्प्रतं अस्माकं देशे रामसरस्थलानां संख्या पंचसप्ततिमिता संजातास्ति। या हि द्विसहस्रोत्तर-चतुर्दशवर्षं यावत् केवलं षड्विंशतिमिता एव अवर्तत। अस्य कृते स्थानीयसमुदायः अभिनन्दनीयः, येनैषा जैवविविधता संरक्षिता अस्ति। अस्माकं प्रकृत्या सह सामंजस्येन युगपुराणसंस्कृतेः, परम्परायाश्चापि सम्मानः भवति। भारतस्य एताः आर्द्रभूमयः अस्माकं प्राकृतिकक्षमतायाः अपि उदाहरणमस्ति। ओडिशायाः चिलका-सरोवरः चत्वारिंशन्मिताभ्यः अपि अधिकाभ्यः जलपक्षि-प्रजातिभ्यः आश्रयप्रदानार्थं ज्ञायते। कईबुल-लमजाअ-लोकटाकस्थलं अनूपमृगाणाम् एकमात्रं प्राकृतिकः आवासः मन्यते। तमिलनाडुराज्यस्य वेडन्थांगलं द्विसहस्राधिक-द्वाविंशतितमे वर्षे रामसरस्थलं घोषितम्। अत्र पक्षिसंख्यायाः संरक्षणस्य सम्पूर्णं श्रेयः समीपस्थानां कृषकाणां कृते भवति। काश्मीरे पंजाथ-नागसमुदायः वार्षिकफलपुष्पोत्सवे एकं सम्पूर्णदिनं ग्रामस्थस्य निर्झरस्य स्वच्छतायै यापयति। विश्वस्य रामसरस्थलेषु अधिकांशतया अद्वितीय-संस्कृतिदायाः अपि सन्ति। मणिपुरस्य लोकटाकेन रेणुकाख्येन च पवित्रसरोवरेण साकं तत्रत्यायाः संस्कृतेः गहनसम्बन्धः वर्तते। तथैव साम्भरमृगस्य सम्बन्धः मातुः दुर्गायाः शाकम्भरीदेव्याः अवतारेण अप्यस्ति। भारते रामसर-स्थलानां एषः विस्तारः तेषां जनानां कारणेन संभवति ये एतानि  स्थलानि परितः निवसन्ति। अहमेतादृशानां सर्वेषां जनानां भूयसीं प्रशंसां, ’मन-की-बात’श्रोतृणां पक्षतश्च तेभ्यः शुभकामनाः व्याहरामि।
           मम प्रियाः देशवासिनः, अस्मिन् समये अस्माकं देशे विशेषतः उत्तरभारते तीव्रः शिशिरः वर्तते। अस्मिन् शीतकाले जनाः पर्वतेषु हिमपातस्य आनन्दमपि अलभन्त। जम्मू-काश्मीरतः कतिपयानि एतादृशानि चित्राणि आगतानि यैः सम्पूर्णदेशस्य हृदयं मोहितम्। सामाजिकमाध्यमेषु एतानि चित्राणि विश्वस्य सर्वेभ्यः जनेभ्यः रोचन्ते। हिमपातस्य कारणेन अस्माकं काश्मीर-उपत्यका प्रतिवर्षमिव अस्मिन् समये अपि अतीव मनोहारिणी जातास्ति। बनिहालतः बडगामपर्यन्तं गच्छतः रेलयानस्य चलचित्रमपि जनेभ्यः विशेषतया रोचते। सुन्दरं हिमपातं, परितश्च श्वेतपत्रवत् हिमाच्छादनम्। जनाः कथयन्ति यदेतत् दृश्यं परिकथेव प्रतीयते। अनेके जनाः वदन्ति यदेतानि कस्यचित् विदेशस्य चित्राणि नैव अपितु अस्माकमेव देशे काश्मीरस्य चित्राणि सन्ति।
एकेन सामाजिकमाध्यम-प्रयोक्त्रा लिखितमस्ति यत् ‘स्वर्गः अस्मात् सुन्दरतरं स्यात् वा?’ एतत् सर्वथा सत्यमस्ति, तदैव हि काश्मीरः पृथिव्याः स्वर्गः कथ्यते। भवन्तः अपि एतानि चित्राणि दृष्ट्वा काश्मीरस्य यात्रां कर्तुं चिन्तयन्तः स्युः। अहमिच्छामि यद्भवन्तः स्वयमेव गच्छन्तु आत्मनः सहचरानपि सहैव नयन्तु। काश्मीरे हिमाच्छादिताः पर्वताः प्राकृतिकसौन्दर्येण साकं अन्यानि अपि वस्तूनि द्रष्टुं ज्ञातुम् च सन्ति। यथा च काश्मीरस्य सैयदाबादे शिशिरक्रीडानां आयोजनं विहितम्। एतासां क्रीडानां विषयवस्तु ‘हिमक्रिकेट्’इत्यासीत्। भवान् चिन्तयति स्यात् यत् ‘हिम-क्रिकेट्’इति अत्यधिकं रोमांचकारिणी क्रीडा भविष्यति। भवान् सम्यक् चिन्तयति। काश्मीरीयाः युवानः हिममध्ये क्रिकेट्क्रीडां अद्भुततरां कुर्वन्ति। एतेन माध्यमेन काश्मीरे एतादृशानां युवक्रीडकानां अन्वेषणमपि भवति, ये अनागते भारतीयदलरूपेण अपि खेलिष्यन्ति। एषः अपि एकप्रकारेण ‘खेलोभारत-आन्दोलनस्य’ एव विस्तारः अस्ति। काश्मीरे युवजनेषु क्रीडाविषये उत्साहः सुबहु वर्धमानः वर्तते। आगामिकाले एतेषु अनेके युवानः देशस्य कृते पदकानि जित्वा त्रिवार्णिकस्य ध्वजस्य उत्थापनं करिष्यन्ति। भवतः कृते मम उपक्षेपणमस्ति यत् अग्रिमे समये यदा भवन्तः काश्मीर-यात्रायाः योजनां कुर्वन्तु, तदा एतादृशानाम् आयोजनानां दर्शनार्थमपि समयं यापयन्तु। एते अनुभवाः भवतः यात्रां स्मरणीयतरां करिष्यन्ति |
     मम प्रियाः देशवासिनः, गणतन्त्रं द्रढयितुम् अस्मदीयाः प्रयासाः सततं प्रवर्तिताः स्युः | गणतन्त्रं दृढं भवति ‘जन-सहभागित्वेन’, ‘सर्वेषां प्रयासेन’, ‘देशस्य कृते स्व-स्व-कर्तव्य-निभालनेन’, अथ च, सन्तुष्टोsस्मि यत् अस्माकं ‘मनकीबात’-कार्यक्रमः, एतादृशानां कर्तव्यनिष्ठानां सैनिकानां तीव्रतर-घोषः अस्ति | आगामिनि क्रमे पुनः मेलनं भविष्यति - एतादृशानां कर्तव्यनिष्ठानां जनानां रोचक-कथाभिः साकम् | भूयान्सो धन्यवादाः |
                                           *****
(भाषान्तरम् – सर्वश्री-श्रुतिकान्तपाण्डेय-गवीशद्विवेदिभ्या सम्भूय बलदेवानन्द-सागर-द्वारा)
