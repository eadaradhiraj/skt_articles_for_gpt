राममन्दिरगमनेन ’फतवा’ उद्घोषितम्। '...”तदा तै: पाकिस्तानं गन्तव्यम्” इति इमाम उमर अहमद इलियासी।
अखिलभारतीय इमामसङ्गठनस्य मुख्यः इमाम डॉ. उमर अहमद इलियासी राममन्दिरस्य उद्घाटनसमारोहे भागं गृहीतवान् इति कारणेन तस्य विरुद्धं ’फतवा’ उद्घोषितम्। तस्य प्रतिक्रियारूपेण तेनोक्तं यत् ये जनाः तस्य द्वेषं कुर्वन्ति ते पाकिस्तानदेशं गच्छन्तु इति। अस्माकं धर्माः भिन्नाः सन्ति चेदपि अस्माकं एकः धर्मः भवितुम् अर्हति सः च मानवतायाः अस्ति। यदि मम स्नेहसन्देशे तेषां कापि समस्या अस्ति, ते च मम विरोधं कुर्वन्ति… अहं राष्ट्रे देशे स्निह्यामि, एतस्मात् कारणात् मम विरोधं कुर्वन्ति तर्हि अहं चिन्तयामि यत् तै: पाकिस्तानदेशं प्रति गमनीयम्।

नीतीशः नवमवारं बिहारस्य मुख्यमन्त्रिपदस्य शपथं स्वीकृतवान्, २८ वर्षेषु तृतीयवारं भाजपादलेन सह।
यथानुमानं, नीतीशकुमारः रविवासरे प्रातःकाले राज्यपालं राजेन्द्र अर्लेकरं प्रति त्यागपत्रम् अयच्छत्। सः राज्यपालं अवदत् यत् सः महागठबंधन इत्यस्मात् पृथक् भवितुं निश्चितवान् इति । तदनन्तरं सायं यावत् सः भाजपा-समर्थनेन नवमवारं मुख्यमन्त्रिपदस्य शपथमपि स्वीकृतवान्। विधानसभायां भारतीयजनतादलस्य ७८ विधायकाः, जदयू ४५, हम इत्यस्य ४ विधायकाः सन्ति। २४३ सदस्यीयविधानसभायां त्रयाणां दलानाम् योग: १२७ अस्ति, यत् १२२ इति बहुमतस्संख्यायाः अपेक्षया अधिकम् अस्ति। सत्यमेव उक्तं - राजनीतौ न कोऽपि कस्यापि शत्रु: मित्रं वा। 