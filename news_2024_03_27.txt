अमेरिक्कादेशे पण्यनौकाघट्टनेन बृहत्सेतुः भग्नः। बहूनि यानानि नद्यां पतितानि।

न्यूयोर्क्> अमेरिक्कादेशे बाल्टिमोरस्थे फ्रान्सिस् स्कोट् की नाम सेतुः भग्नः। अद्य प्रातःकाले पण्यनौका सेतौ घट्टयित्वा एव अपघातः दुरापन्नः। अस्मिन्नवसरे सेतोरुपरि धावमानानि बहुनि यानानि नद्यां पतितानि। प्रदेशे रक्षाप्रवर्तनानि प्रचलत् अस्ति इति अधिकारिभिः सूचितमस्ति। अपघातेन महानौकायाम् अग्निबाधा दुरापन्ना। सर्वे नौकाकर्मकराः सुरक्षिताः इति अधिकारिभिः संसूचिताः।

पाकिस्ताने आत्मघाति-आक्रमणे चीनदेशस्य पञ्च नागरिकाः मृताः; नौसेनास्थात्रे अपि आक्रमणम्।

पाकिस्तानस्य खैबरपख्तुन्ख्वाप्रान्ते आत्मघातिनि आक्रमणे चीनदेशस्य पञ्च अभियन्तार: एक: पाकिस्ताननागरिकः च मृताः। पाकिस्तानस्य वार्तामाध्यमस्य जियो न्यूज इत्यनुसारं मङ्गलवासरे चीनदेशस्य अभियन्तॄणां वाहनम् बेशम्-नगरं गच्छति स्म तदा आक्रमणमिदं जातम्। अत्रान्तरे आतङ्कवादिनः विस्फोटकभारयुक्तं वाहनम् अभियन्तॄणां वाहनेन सह आघातं कृतवन्त:। आतङ्कवादिनां आक्रमणस्य एकघण्टानन्तरं पाकिस्तानस्य प्रधानमन्त्री शाहबाजशरीफः इस्लामाबादनगरम् आगत्य चीनराजदूतेन सह स्पष्टतां कृतवान्। पाकिस्तानदेशः अन्तपर्यन्तं आतङ्कवादस्य विरुद्धं युद्धं करिष्यति इति शरीफः राजदूतं आश्वासितवान्।

भवती शक्तिस्वरूपा…… प्रधानमन्त्रिणा संदेशखाली-पीडितया रेखया सह दूरभाषेण सम्भाषितम्।

प्रधानमन्त्री नरेन्द्रमोदी मङ्गलवासरे पश्चिमबङ्गस्य संदेशखालीनगरस्य बसिरहटतः भाजपाप्रत्याशिना, संदेशखालीपीडितासु एकया रेखया सह दूरभाषेण भाषितवान्। अस्मिन् काले पीएम मोदी रेखां शक्तिस्वरूपा इति अपि वर्णितवान् । तस्या: प्रचारस्य सज्जता, जनानां मध्ये पक्षस्य समर्थनम् इत्यादीनां विषये प्रधानमन्त्रिणा वार्तालापः कृतः। रेखया अपि प्रधानमन्त्रिणे संदेशखालीनगरे महिलानां कष्टानां विषये सूचना दत्ता।