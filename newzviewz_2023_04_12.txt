“वयं जनादेशस्य स्वीकारं कुर्म:, 'I.N.D.I.A.' इत्यनेन सह लोकसभानिर्वाचने भागं स्वीकरिष्याम:”, राहुलगान्धी खडगे च

काङ्ग्रेसनेता राहुलगान्धी राज्यत्रयस्य पराजयस्य विषये लिखितवान् यत्, वयं मध्यप्रदेशस्य, छत्तीसगढस्य, राजस्थानस्य च जनादेशं विनम्रतापूर्वकं स्वीकुर्मः। विचारधारायुद्धं निरन्तरं भविष्यति। तेलङ्गाना-देशस्य जनानां कृते मम धन्यवादः। सर्वेषां कार्यकर्तॄणां परिश्रमाय समर्थनाय च हार्दिकधन्यवादः। कोंग्रेस-अध्यक्षेण उक्तं यत् पराजय: अयं अस्थायी एव। लोकसभानिर्वाचनाय वयं पूर्णतया सज्जा: भविष्याम:।


“स्थगनं मास्तु, श्रान्तता अपि न, भारतविजय: करणीय: अस्ति…..” मोदिन: सन्देश: विजयानन्तरम्।

चतुर्णां राज्यानां निर्वाचनपरिणाम: अद्य उद्घोषित: अभवत्। अत्र मध्यप्रदेश-राजस्थान-छत्तीसगढराज्येषु भारतीयजनतादलेन विजय: प्राप्त: अस्ति। तेलङ्गाना राज्ये कोंग्रेसदलेन विजय: प्राप्त: अस्ति। विजयोत्सवे भाषमाणेन नरेन्द्रमोदिना विपक्षं लक्ष्यीकृत्य उक्तं यत् तादृशी राजनीति: न करणीया या देशविरोधिनी स्यात्। भारतीयजनतादल: केवलं न वदति, करोति अपि। मतदातार: नीरक्षीरविवेकिन: सन्ति। जनै: विकास: प्रमाणित: अस्ति।