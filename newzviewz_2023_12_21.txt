'अस्माकं देशः हिन्दुस्थानम् अतः सर्वैः हिन्दीभाषा अवगन्तव्या' इति मुख्यमन्त्रिण: नीतीशस्य डीएमके नेत्रे उपदेश:
दिल्लीनगरे संयुक्तविपक्षसमागमे नीतीशकुमारः यदा हिन्दीभाषया वक्तुं आरब्धवान् तदा डीएमकेनेता टी.आर.बालू राजदनेतारं राज्यसभासदस्यं च मनोजकुमारझामहोदयं आङ्ग्लभाषायां अनुवादं कर्तुं अनुरोधं कृतवान्। एतस्मिन् विषये मनोजः सम्बोधनस्य मध्ये नीतीशकुमारस्य अनुमतिं याचितवान्। नीतीशकुमार: मनोजझा इत्यस्य अस्य आग्रहस्य विषये प्रबलं आपत्तिं प्रकटितवान् तथा च अवदत् यत् हिन्दी अस्माकं देशस्य राजभाषा अस्ति तथा च सामान्यजनस्य भाषा अस्ति। अतः प्रत्येकं भारतवासी हिन्दीभाषायाः ज्ञानं, अवगमनं च कर्तुं समर्थ: भवेत्।

अयोध्यायाम् एकत: राममन्दिरनिर्माणं अपरञ्च बृहत्तमस्य मस्जिदस्य निर्माणम्।
अयोध्यायां निर्माणाधीनराममन्दिरस्य प्राणप्रतिष्ठायाः सज्जता पूर्णतया प्रचलति। २२ जनवरी दिनाङ्के रामलल्ला इत्यस्य प्राणप्रतिष्ठा भविष्यति, अपरपक्षे राममन्दिरात् प्रायः २६ कि.मी दूरे अयोध्यानगरस्य धनीपुरे मोहम्मद बिन अब्दुल्लाह मस्जिदस्य निर्माणं क्रियते। अन्तःस्थजनानाम् अनुसारं ताजमहलात् इदं मस्जिदं अधिकं सुन्दरं भविष्यति। अस्य मस्जिदस्य भूमिः अयोध्याविवादे सर्वोच्चन्यायालयस्य आदेशानुसारं उत्तरप्रदेशसर्वकारेण मुसलमानानां कृते दत्ता।अयोध्यायां निर्मितस्य मस्जिदस्य नाम 'मस्जिद मोहम्मद बिन अब्दुल्लाह' इति। मस्जिदस्य विकाससमितेः अध्यक्षः मुम्बई-भाजपानेता हाजी अराफातशेखः अवदत् यत् अयोध्यायां निर्मितं मस्जिदं भारतस्य बृहत्तमं मस्जिदं भविष्यति। मस्जिदस्य अतिरिक्तभूमौ ५०० शय्यायुक्त: कर्करोगचिकित्सालय:, विद्यालयः, विधिमहाविद्यालयः, पुस्तकालयः, शाकाहारि-पाकशाला च निर्मितानि भविष्यन्ति, यत्र दीनेभ्य: भोजनं प्रदत्तं भविष्यति।  

भारते कोविद-१९ इत्यस्य जे.एन.१ इति उपरूपस्य विषाणो: वर्धमान: प्रभाव:। मन्त्रालयस्य सावधानै: भवितुं आह्वानम्।
देशस्य केषुचित् राज्येषु कोरोना-१९ इत्यस्य उपरूपस्य JN.1 इत्यस्य प्रकरणानि प्रादुर्भूतानि सन्ति इति कारणेन केन्द्रसर्वकारेण राज्यसर्वकारेभ्यः च सचेतना कृता अस्ति। नीति-आयोगसदस्यः (स्वास्थ्यम्) डॉ. वी.के.पॉलः अद्य अवदत् यत् भीते: आवश्यकता नास्ति। वैज्ञानिकाः एतस्य नूतनस्य विषाणो: उपरि निरीक्षणं कुर्वन्त: सन्ति। पूर्वसिद्धता, सततं परीक्षणं च आवश्यकमस्ति।केन्द्रेण सर्वेषु राज्येषु सर्वेषु मण्डलस्वास्थ्यसुविधासु इन्फ्लूएन्जासदृशरोगस्य, गम्भीरतीव्रश्वसनरोगस्य च प्रकरणेषु विशेषं ध्यानं दातुं उपदिष्टमस्ति। विगत २४ घण्टेषु कोरोनारोगस्य ३४१ प्रकरणानि पञ्जीकृतानि। यस्मिन् केरलदेशे त्रयः जनाः मृताः। केन्द्रीयस्वास्थ्यमन्त्रालयस्य अनुसारं केरलदेशे २९२, तमिलनाडुदेशे १३, महाराष्ट्रे ११, कर्नाटकदेशे ९, तेलङ्गाना-पुडुचेरी-देशे ४, दिल्ली-नगरे ३, गुजरात-देशे २, पञ्जाब-गोवा-देशे च एकैकं कोरोना-प्रकरणानि प्राप्तानि। देशे सक्रियप्रकरणानाम् संख्या २३११ अस्ति ।
