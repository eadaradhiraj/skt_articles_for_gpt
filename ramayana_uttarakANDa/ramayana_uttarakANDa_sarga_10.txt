*श्रीरामायणकथा, उत्तरकाण्डम्।*
(दशमः सर्गः)
युद्धे कुबेरस्य पराजयः।
ततः सः महोदरप्रहस्तशुकैः मारीचसारणधूम्राक्षैः षड्भिः सचिवैः वृतः गर्वितः रावणः क्रोधात् लोकान् दहन्निव नदीः शैलान् वनानि उपवनानि च मुहूर्तेन अतिक्रम्य गिरिं कैलासम् अगच्छत्। तस्मिन् गिरौ स्थिताः यक्षाः तं युद्धेप्सुं दुरात्मानं राक्षसेन्द्रं दृष्ट्वा तस्य प्रमुखे स्थातुं न अशक्नुवन्। राज्ञः भ्राता इति विज्ञाय ते यक्षाः यत्र धनेश्वरः आसीत् तत्र अगच्छन्। ते गत्वा भ्रातुः रावणस्य चिकीर्षितं धनदम् अश्रावयन्। धनदेन अनुज्ञाताः ते युद्धाय निरगच्छन्। ततः यक्षराक्षसानां मध्ये युद्धम् आरभत। तस्मिन् युद्धे दशग्रीवस्य सचिवाः यक्षबलेन व्यथिताः अभवन्। तद्दृष्ट्वा राक्षसः दशग्रीवः हर्षनादं कृत्वा यक्षाणां बलं प्रति अधावत्।
तम् आगच्छन्तं रावणं दृष्ट्वा तस्य भीमविक्रमाणां सचिवानाम् एकैकः यक्षाणां सहस्रेण सह योद्धुम् आरभन्त। ततः यक्षाणां गदाभिर्मुषलैरसिभिः शक्तितोमरैः च आघातं प्राप्य अपि दशाननः व्यथितः नाभवत्, प्रत्युत सः दशग्रीवः कालदण्डोपमां गदां समुद्यम्य यक्षाणां सैन्यं प्रविश्य तान् यक्षान् यमक्षयं प्रापयति स्म। रावणस्य भीमविक्रमाः सचिवाः अपि नितरां यक्षान् घ्नन्ति स्म। एवमेव अल्पेनैव कालेन यक्षाणां महद् बलं यमक्षयम् अगच्छत्। हे राम! एतस्मिन्नन्तरे संयोधकण्टकः नाम यक्षः महद्भिः बलैः परिवृतः भूत्वा युद्धाय अगच्छत्। तस्य संयोधकण्टकस्य चक्राघातेन संज्ञाहीनः भूत्वा राक्षसः मारीचः शैलात् भूतले अपतत्। पुनः सः मुहूर्तेन संज्ञां लब्ध्वा तेन यक्षेण सह योद्धुम् आरभत। तस्मिन् समये सः यक्षः रणं त्यक्त्वा पलायत। ततः राक्षसः रावणः प्रतिहाराणां काञ्चनचित्राङ्गं तोरणान्तरं प्राविशत्। तं प्रविशन्तं निशाचरं दशग्रीवं सूर्यभानुः इति ख्यातः द्वारपालः न्यवारयत्।
 तेन यक्षेण वार्यमाणः अपि सः दशग्रीवः बलात् यदा अन्तः प्राविशत् तदा तोरणम् उत्पाट्य तेन यक्षेण सः निशाचरः ताडितः अभवत्। तेन प्रहारेण तस्य दशग्रीवस्य शरीरात् रक्तं स्रवति स्म किन्तु ब्रह्मदेवस्य वरदानात् सः भूतले न अपतत्। निशाचरः रावणः तेनैव तोरणेन तं यक्षं यदा अताडयत् तदा तस्य शरीरं चूर्णम् अभवत्। सः न दृश्यते स्म। ततः राक्षसानां पराक्रमं दृष्ट्वा यक्षाः सर्वे पलायन्त।
*-प्रदीपः!*

*श्रीरामायणकथा, उत्तरकाण्डम्।*
(दशमः सर्गः)
युद्धे कुबेरस्य पराजयः।
(द्वितीयः खण्डः)
ततः तान् यक्षेन्द्रान् वित्रस्तान् दृष्ट्वा धनाध्यक्षः महायक्षं माणिभद्रम् अब्रवीत् हे यक्षेन्द्र! त्वं पापचेतसं दुर्वृत्तं रावणं जहि, युद्धशालिनां वीराणां यक्षाणां च शरणं भव। धनाध्यक्षेण एवमुक्तः सः महाबाहुः माणिभद्रः यक्षाणां चतुस्सहस्रैः वृतः भूत्वा युद्धे प्रवृत्तः अभवत्। ते यक्षाः तदा गदामुषलप्रासैः शक्तितोमरमुद्गरैः राक्षसान् हन्तुम् आरभन्त। ततः उभयोः सेनयोः मध्ये तुमुलं युद्धं समारब्धम्। तत् तुमुलं युद्धं दृष्ट्वा सगन्धर्वाः देवाः ऋषयश्च परमं विस्मयम् अगच्छन्। तस्मिन् रणे प्रहस्तेन यक्षाणां सहस्रं हतम्। महोदरेण अपरं सहस्रं हतम् अभवत्। हे राम! युयुत्सुना मारीचेन तदा निमेषान्तरमात्रेण यक्षाणां सहस्रे द्वे निपातिते। धूम्राक्षः तत्र समागम्य माणिभद्रं मुषलेन प्राहरत् किन्तु तेन आघातेन माणिभद्रः कम्पितः नाभवत्। प्रत्युत गदया माणिभद्रेण धूम्राक्षः ताडितः अभवत्। तेन ताडनेन सः धूम्राक्षः संज्ञाहीनः भूत्वा भूमौ अपतत्। धूम्राक्षं ताडितं शोणितोक्षितं दृष्ट्वा दशाननः तदा माणिभद्रं प्रति अधावत्।
संक्रुद्धम् अभिधावन्तं दशाननं यक्षपुङ्गवः माणिभद्रः तिसृभिः शक्तिभिः अताडयत्। राक्षसः रावणः ताडितः भूत्वा अपि माणिभद्रस्य मुकुटे प्रहारम् अकरोत्। तेन प्रहारेण माणिभद्रस्य मुकुटं पार्श्वदेशं गतम्। महात्मनि माणिभद्रे विमुखीभूते तस्मिन् राक्षसाः महान्तं नादम् अकुर्वन्। ततः गदाधरः धनाध्यक्षः दूरात् भ्रातरं रावणम् अपश्यत्। सः धीमान् भ्रातरं सङ्ख्ये दृष्ट्वा युक्तं वचनम् अब्रवीत् हे दुर्मते! मया वार्यमाणस्त्वं न अवगच्छसि। पश्चात् नरकं गत्वा अस्य फलं प्राप्य ज्ञास्यसि। देवाः अधुना त्वां प्रति विमुखाः अभवन्। त्वं मातरं पितरं विप्रम् आचार्यं च अवमत्य प्रेतराजवशं गत्वा तस्य फलं द्रक्ष्यसि। यः अध्रुवे शरीरे तपो‌ऽर्जनं न करोति सः मूढः मरणात् परं तप्यते।
इहलोके नराः पुण्यकर्मभिः ऋद्धिं रूपं बलं पुत्रान् वित्तं शूरत्वं च प्राप्नुवन्ति। अतः त्वं निश्चयेन नरकं गमिष्यसि। धनाध्यक्षः एवमुक्त्वा रावणस्य अमात्यान् गदया प्राहरत्। धनाध्यक्षस्य प्रहारं प्राप्य रावणस्य मारीचप्रमुखाः अमात्याः सर्वे विमुखाः भूत्वा पलायन्त। ततः धनाध्यक्षः रावणस्य शिरसि गदया प्रहारम् अकरोत् किन्तु सः दशग्रीवः स्थानात् प्रकम्पितः न अभवत्। हे राम! ततः तौ उभावपि यक्षराक्षसौ अन्योन्यं रणे निघ्नन्तौ चेदपि तौ न विह्वलौ न च श्रान्तौ अभवताम्। धनदः तदा तस्मिन् रावणे आग्नेयास्त्रम् अक्षिपत्। राक्षसः रावणः तदा तदस्त्रं वारुणेन न्यवारयत्। ततः असौ राक्षसः रावणः धनदस्य विनाशाय राक्षसीं मायां प्रविष्टः सन् रूपाणां शतसहस्रम् अकरोत्। सः दशाननः क्रमशः व्याघ्रः, वराहः, मेघः, पर्वतः, द्रुमः, सागरः, यक्षः, दैत्यः च अदृश्यत। सः राक्षसः महदस्त्रं प्रतिगृह्य तस्मिन् धनदे बाणान् क्षेप्तुम् आरभत। तदानीं केवलं बाणाः हि दृश्यन्ते स्म किन्तु रावणः केनापि न दृश्यते स्म। रावणस्य कार्मुकात् मुक्ताः बाणाः धनदस्य गदां भित्त्वा तस्य शिरसि अपतन् तस्मात् सः धनाध्यक्षः संज्ञाहीनः भूत्वा भूमौ अपतत्। ततः तस्य रक्षणार्थं पद्मादिभिः निधिभिः परिवृतः सः धनाध्यक्षः वनम् आनीतः अभवत्। राक्षसः रावणः युद्धे धनदं जित्वा तस्य जयलक्षणं पुष्पकं विमानम् अगृह्णात्। सः दुर्मतिः राक्षसराजः रावणः पुष्पकं विमानं प्राप्य मया त्रिभुवनं जितम् इति विचिन्त्य तद् विमानम् आरुह्य तस्मात् कैलासात् अवातरत्। राक्षसः रावणः विपुलं जयम् अवाप्य ततः तेन विमानेन लङ्कायाः सभां गत्वा अग्निवद् विराजते स्म। 
*-प्रदीपः!*