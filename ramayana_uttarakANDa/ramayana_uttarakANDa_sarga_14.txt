*श्रीरामायणकथा उत्तरकाण्डम्।*
(चतुर्दशः सर्गः)
नारदस्य उपदेशात् यमेन सह रावणस्य युद्धम्। 
ततः लङ्कापतिः दशग्रीवः पृथिव्यां स्थितान् मानवान् वित्रासयति स्म। तस्मिन्नन्तरे सः मुनिपुङ्गवं नारदम् अपश्यत्। ततः सः रावणः तस्य आगमनस्य कारणं कुशलं च अपृच्छत्। देवर्षिः नारदः तदा पुष्पके स्थितं रावणम् अब्रवीत् हे राक्षसराज! त्वं देवैः अवध्यः सन्नपि मनुष्यान् किमर्थं पीडयसि? मनुष्यलोकस्तु स्वयं हि मृत्युवशं गच्छति। देवदानवदैत्यानां यक्षगन्धर्वराक्षसानाम् अवध्येन त्वया मनुष्यलोकः क्लेष्टुं न योग्यः। जराव्याधिशतैर्वृतम् ईदृशं लोकं कः वा हन्यात्। अतः दैवहतं क्षीयमाणं विषादशोकसम्मूढं लोकं त्वं न क्षायय।
 हे महाबाहो! मनुष्यैः तेषां सुखदुःखयोः भोगकालः न ज्ञायते। अतः क्वचित् मुदितैर्जनैः वादित्रनृत्यादि सेव्यते अपिच क्वचित् अपरैः आर्तैः रुद्यते। मनुष्यः मातापितृपुत्रस्नेहैः भार्याबन्धुमनोरमैः मोहितः स्वं क्लेशं न बोधति। त्वया तु मर्त्यलोकः जितः इत्यत्र संशयः नास्ति। सर्वैः अवश्यमेव यमसादनं गन्तव्यम्। हे पौलस्त्य! त्वं यमं निगृहाण। तस्मिन् जिते तव सर्वं जितं भविष्यति। नारदेन एवमुक्तः सः समरप्रियः लङ्केश्वरः प्रहसन् नारदम् अब्रवीत् - अहं तु विजयार्थं रसातलं गन्तुं समुद्यतः अस्मि। ततः लोकत्रयं जित्वा नागान् सुरान् च वशे स्थापयित्वा अमृतार्थं रसालयं समुद्रं मथिष्यामि।
 ततः देवर्षिः नारदः अब्रवीत् हे तात! अयं खलु प्रेतराजपुरं प्रति मार्गः सुदुर्गम्यः! नारदस्य तद् वचनं श्रुत्वा राक्षसः रावणः हसित्वा अब्रवीत् हे महाब्रह्म! तस्मादेव अहं वैवस्वतवधोद्यतः दक्षिणामाशां गच्छामि यत्र सूर्यपुत्रः यमः अस्ति। हे प्रभो! तव क्रोधात् मया रणार्थिना प्रतिज्ञातं यत् चतुरः लोकपालान् अवजेष्यामि। तेन उद्देश्येन हि सम्प्रति पितृराजपुरं प्रति प्रस्थितोऽहम्। शीघ्रं हि प्राणिसङ्क्लेशकर्तारं मृत्युना सह योजयिष्यामि। राक्षसः रावणः मुनिम् एवम् उक्त्वा तम् अभिवाद्य च सचिवैः सह दक्षिणामाशां प्रविष्टः अभवत्। ततः देवर्षिः नारदः मुहूर्तं ध्यात्वा अचिन्तयत् यद् द्वितीयः अग्निः इव कालः यः धर्मानुसारं लोकेभ्यः क्लेशं ददाति सः कालः रावणेन कथं जेष्यते! यस्मात् नित्यं भयार्दिताः त्रयः लोकाः विद्रवन्ति तं यमम् असौ राक्षसेश्वरः स्वयं कथं गमिष्यति! यः विधाता धाता च येन त्रैलोक्यं विजितं तं यमं रावणः कथं जेष्यति! मम  कौतूहलं यत् अनयोः यमराक्षसयोः युद्धं द्रष्टुम् अहं स्वयं यमसादनं यास्यामि। 
*-प्रदीपः!*

*श्रीरामायणकथा उत्तरकाण्डम्।*
(चतुर्दशः सर्गः)
नारदस्य उपदेशात् यमेन सह रावणस्य युद्धम्।
(द्वितीयः खण्डः)
एवं विचिन्त्य देवर्षिः नारदः यथावृत्तं ख्यातुं यमस्य सदनं प्रति अगच्छत्। तत्र गत्वा सः अग्निपुरस्कृतं प्राणिनः यस्य यादृशं विधानम् अनुतिष्ठन्तं यमम् अपश्यत्। सूर्यपुत्रः यमः देवर्षिं नारदं दृष्ट्वा धर्मतः उपवेशनाय आसनं दत्वा अब्रवीत् हे देवर्षे! तव कुशलं नु? कुत्रचित् धर्मस्तु न नश्यति? कथं तव आगमनम् अभूत्?  देवर्षिः तदा अब्रवीत् हे धर्मराज! मम वाक्यं श्रूयतां विधानं च विधीयताम्। दशग्रीवः नाम सुदुर्जयः निशाचरः विक्रमैः त्वां वशं नेतुम् उपयाति। एतेन कारणेन हि अहम् अत्र त्वरितः आगतः अस्मि। अद्य दण्डप्रहरणस्य तव किं नु भविष्यति! एतस्मिन्नन्तरे देवर्षिः नारदः दूरात् उदितसूर्यसङ्काशं दीप्यमानं रावणस्य तद् विमानम् अपश्यत्। ततः महाबाहुः दशग्रीवः तत्र प्राणिनां सुकृतस्य दुष्कृतस्य च ते फलं भुञ्जते इति अपश्यत्। सः तत्र यमस्य अनुचरैः सह सैनिकान् अपि अपश्यत्। अपिच तत्र यमस्य घोररूपैः भयानकैः सैनिकैः बध्यमानाः प्राणिनः चीत्कारं कुर्वन्ति इत्यपि अपश्यत्।
 यमालये ये पापिनः आसन् तेषां दुर्गतिं ये च पुण्यात्मानः आसन् तेषां सद्गतिं रावणः अपश्यत्। एवं दृष्ट्वा सः राक्षसाधिपः रावणः स्वकैः कर्मभिर्दुष्कृतैः तान् पीड्यमानान् स्वपराक्रमेण अमोचयत्। राक्षसराजेन दशग्रीवेण विमुक्ताः ते प्राणिनः तदा मुहूर्त्तं सुखम् अन्वभवन्। बलीयसा रावणेन मुच्यमानेषु प्रेतेषु संक्रुद्धाः प्रेतगोपाः राक्षसेन्द्रं प्रति अधावन्। धर्मराजस्य सम्प्रधावतां शूराणां तदा कोलाहलशब्दः सर्वदिग्भ्यः समुत्थितः अभवत्। यमराजस्य ते शतसहस्रशः शूराः प्रासैः मुषलैः शूलैः परिघैः शक्तितोमरैः रावणस्य पुष्पकविमाने प्रहारम् अकुर्वन्। ततः रावणस्य ते महाबलाः सचिवाः यथाकामं यथाबलम् अयुध्यन्त।
 ततः अन्योन्यं प्रहरणैः भृशं प्रहारं कर्तुम् आरभन्त। इत्यवसरे यमदूताः रावणस्य सचिवान् त्यक्त्वा ते रावणं प्रति अधावन्। परन्तु बलवान् रावणः यमदूतैः मुक्तान् शूलगदाप्रासान् शक्तितोमरसायकान् शिलावृक्षान् अनायासेन न्यवारयत्। यदा तेषां वृक्षाणां शिलानां शस्त्राणां च दारुणं तद् वर्षं यमसैन्येषु पतित्वा धरणीतले अपतत्। ततः ते शतसहस्रशः यमसैनिकाः तानि सर्वाणि अस्त्राणि विनिर्भिद्य तं घोरमेकं राक्षसं रावणं प्रहर्तुम् आरभन्त। यमसैनिकानां प्रहारेण विमुक्तकवचः क्रुद्धः रावणः विमानं त्यक्त्वा भूम्याम् अतिष्ठत्। मुहूर्तेन लब्धसंज्ञः दशग्रीवः चापम् उद्यम्य तिष्ठ तिष्ठेति तान् यमसैनिकान् उक्त्वा तच्चापं व्यपकर्षत्। राक्षसः रावणः आकर्णात् चापं विकृष्य शरम् अमुञ्चत् यस्य शरस्य रूपं सधूमज्वालमण्डलम् आसीत्। रावणस्य चापात् मुक्तः सः शरः गुल्मान् द्रुमान् च भस्म कृत्वा प्राधावत्। तस्य शरस्य तेजसा यमस्य सैनिकाः दग्धाः भूत्वा निपातिताः अभवन्। ततः सचिवैः सह निशाचरः रावणः मेदिनीं कम्पयन् इव सुमहानादम् अकरोत्। 
*-प्रदीपः!*