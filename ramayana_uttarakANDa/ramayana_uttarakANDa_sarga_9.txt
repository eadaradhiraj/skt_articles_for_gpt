*श्रीरामायणकथा, उत्तरकाण्डम्!*
( नवमः सर्गः) 
कुबेरेण सह युद्धार्थं रावणस्य गमनम्।
तत्र केनचित् कालेन ब्रह्मदेवेन उत्सृष्टा कुम्भकर्णस्य तीव्रा निद्रा समभवत्। तदा कुम्भकर्णः भ्रातरम् अब्रवीत् हे राजन्! निद्रा मां बाधते अतः शीघ्रं ममालयं कारय। ततः राज्ञा विनियुक्ताः शिल्पिनः विश्वकर्मवत् कुम्भकर्णस्य कृते योजनं यावत् विस्तीर्णं द्विगुमायतं भवनम् अकुर्वन्। राक्षसराजः रावणः कुम्भकर्णस्य कृते मेरोः पुण्यां गुहामिव मनोहरं सर्वसुखदायकं गृहम् अकारयत्। तस्मिन् गृहे सः शयानः महाबलः कुम्भकर्णः बहूनि सहस्रवर्षाणि यावत् न बुध्यते स्म। निद्राभिभूते कुम्भकर्णे सः दशाननः निरङ्कुशः देवर्षियक्षगन्धर्वान् हन्ति स्म। नन्दनादीनि विचित्राणि यानि उद्यानानि आसन् तानि गत्वा संक्रुद्धः सः भिनत्ति स्म।
भ्रातुः दशाननस्य तद् वृत्तं ज्ञात्वा धनेश्वरः वंशानुरूपं वृत्तं संस्मृत्य तस्य दशाननस्य हिताय दूतम् अप्रेषयत्। सः दूतः लङ्कां गत्वा विभीषणेन सह अमिलत्। धर्मज्ञः विभीषणः तस्य आगमनस्य कारणं ज्ञातीनां च कुशलं पृष्ट्वा सभायाम् आसीनं दशाननम् अदर्शयत्। सः दूतः स्वतेजसा दीप्यमानं राजानं दृष्ट्वा महाराजो जयति इत्युक्त्वा वचनम् अब्रवीत् राजन्! तव भ्राता यद् अब्रवीत् तत् सर्वं त्वां वदामि। एतावत् त्वं यद् अकरोः तावद् हि पर्याप्तम्। यदि शक्यते तर्हि साधुधर्मे व्यवस्थानं क्रियताम्।
 हे राजन्! नन्दनं भग्नं मया दृष्टम् ऋषयः च निहताः श्रुताः। अपिच देवाः त्वां हन्तुम् उद्योगं कुर्वन्ति इत्यपि मया श्रुतम्। हे राक्षसराज! सापराधः बालः स्वबान्धवैः रक्षितव्यः भवति। त्वया अहं बहुशः निराकृतः चेदपि तव रक्षणं मम कर्तव्यम्। अहन्तु धर्मम् उपासितुं हिमवत् पृष्ठं गत्वा रौद्रं व्रतं समाचरितवान्। ततः महादेवः मम मित्रम् अभवत्। ततः आगत्य हि तव वृत्तं सर्वं ज्ञातवान्।सर्षिसङ्घैः सुरैः तव वधोपायः चिन्त्यते अतः त्वम् अधर्मवृत्तात् कुलदूषणात् च निवर्तस्व। दूतेन एवमुक्तः कोपसंरक्तलोचनः सः दशग्रीवः हस्तान् दन्तान् च संपिष्य वाक्यम् अब्रवीत् हे दूत! त्वं यद् भाषसे तद् मया विज्ञातम्। मम भ्राता धनरक्षकः यद् ब्रवीति तद् मम हिताय भवितुं नार्हति। सः मूढः महेश्वरसखित्वं श्रावयति किल! त्वया यद् भाषितं तद् न क्षमणीयम्। सः गुरुर्ज्येष्ठः मया न हन्तव्यः किन्तु तस्य वचनं श्रुत्वा इदानीं मया मतिः कृता यद् बाहुवीर्यमुपाश्रितः अहं त्रीन् लोकान् अपि जेष्यामि। तस्य एकस्य कृते एतन्मुहूर्तमेव अहं चतुरः लोकपालान् यमक्षयं नाययिष्यामि। एवमुक्त्वा सः लङ्केश्वरः रावणः खड्गेन दूतं हत्वा भक्षयितुं राक्षसेभ्यः अददात्। ततः सः कृतप्रतिज्ञः त्रैलोक्यविजयाकाङ्क्षी  राक्षसः रावणः रथम् आरुह्य यत्र धनेश्वरः आसीत् तत्र अगच्छत्। 
*-प्रदीपः!*