श्रीरामायणकथा, उत्तरकाण्डम्!*
(सप्तमः सर्गः)
लब्धवरेण रावणेन लङ्काग्रहणम्। 
तान् निशाचरान् वरलब्धान् ज्ञात्वा सानुचरः सुमाली भयं त्यक्त्वा रसातलात् उदतिष्ठत्। तस्य सचिवाः मारीचः, प्रहस्तः, विरूपाक्षः, महोदरः च सर्वेऽपि प्रहृष्टाः रसातलात् उदतिष्ठन्। तैः राक्षसपुङ्गवैः सचिवैः वृतः भूत्वा राक्षसः सुमाली दशग्रीवम् अभिगम्य तमालिङ्ग्य वचनम् अब्रवीत् हे वत्स! बहुकालात् मया चिन्तितोऽयं मनोरथः अद्य सम्प्राप्तः यत्त्वं दिष्ट्या त्रिभूवनश्रेष्ठं वरमुत्तमं लब्धवान्। हे महाबाहो! यत्कृते वयं लङ्कां त्यक्त्वा रसातलम् अगच्छाम तद् विष्णुकृतं भयम् इदानीं गतम्।
इयं लङ्का नगरी राक्षसोषिता अस्मदीया आसीत् किन्तु इदानीं तव भ्रात्रा धनाध्यक्षेण निवेशिता वर्तते। यदि हे महाबाहो! इयं लङ्का साम्ना दानेन बलेन वा प्रत्यानेतुं शक्या तर्हि अस्माकं मङ्गलं भवेत्। त्वं च लङ्केश्वरः भविष्यसि इत्यत्र संशयः नास्ति।त्वया राक्षसवंशोऽयं निमग्नोऽपि समुद्धृतः अभवत्। त्वमेव अस्माकं सर्वेषां प्रभुः भविष्यसि। ततः दशग्रीवः उपस्थितं मातामहम् अब्रवीत् हे मातामह! त्वम् ईदृशं वाक्यं वक्तुं न अर्हसि यतः सः धनेश्वरः अस्माकं सर्वेषां गुरुः वर्तते। दशग्रीवस्य चिकीर्षितं ज्ञात्वा तदा राक्षसः सुमाली किमपि न अब्रवीत्। ततः किञ्चित् कालानन्तरं पुनः प्रहस्तः दशग्रीवम् विनीतस्वरेण अब्रवीत् हे महाबाहो! त्वम् ईदृशं वक्तुं नार्हसि। शूराणां सौभ्रात्रं न भवति। तस्य उदाहरणं शृणु।
अदितिः दितिश्च द्वे भगिन्यौ कश्यपस्य परमरूपिण्यौ भार्ये आस्ताम्। अदितिः त्रिभूनेश्वरान् देवान् अजनयत्, दितिः च कश्यपस्य आत्मसम्भवान् दैत्यान् अजनयत्। हे धर्मज्ञ ! पुरा इयं सवनार्णवा दैत्यानाम् आसीत् किल! तदानीं दैत्याः अत्यन्तं शक्तिशालिनः अभवन् किन्तु समरे विष्णुना तान् निहत्य त्रैलोक्यमिदं देवानां वशमानीतम्। त्वमेकः एतं विपर्ययं न करिष्यसि। सुरासुरैराचरितं तद् मम वचनं कुरुष्व। प्रहस्तेन एवमुक्तः सः दशग्रीवः किञ्चित् चिन्तयित्वा बाढम् इत्यब्रवीत्। ततः सः वीर्यवान् दशग्रीवः तेनैव हर्षेण तस्मिन् अहनि निशाचरैः सह त्रिकूटशिखरम् अगच्छत्। तत्र गत्वा सः प्रहस्तम् अब्रवीत् - त्वं शीघ्रं लङ्कां गत्वा मम वचसा धनेश्वरं सामपूर्वमिदं वाक्यं ब्रूहि राजन्! त्वया निवेशिता इयं लङ्का पुरा महात्मनां राक्षसानाम् आसीत्। यदि अद्य इयं लङ्का अस्मभ्यं त्वया दीयेत तर्हि अस्माकं प्रीतिर्भवेत्। 
*-प्रदीपः!*

*श्रीरामायणकथा, उत्तरकाण्डम्।*
(सप्तमः सर्गः)
लब्धवरेण रावणेन लङ्काग्रहणम्।
(द्वितीयः खण्डः)
ततः निशाचरः प्रहस्तः धनदेन सुरक्षितां पुरीं लङ्कां गत्वा वित्तपालम् अब्रवीत् हे सुव्रत! तव भ्रात्रा दशग्रीवेण प्रेषितोऽहम्। हे वित्तेश! दशाननः यद् ब्रवीति तद् मम वचनं शृणु। इयं रम्या पुरी सुमालिप्रमुखैः राक्षसैर्भीमविक्रमैः भुक्तपूर्वा आसीत् किल! अतः हे विश्रवात्मज! एषा पुरी पुनः अस्मभ्यं सामतः दीयताम्। प्रहस्तस्य वचनं श्रुत्वा वैश्रवणः प्रत्यवदत् - निशाचरैः शून्या इयं लङ्का मह्यं मम पित्रा दत्ता। मया च दानमानादिभिर्गुणैः निवेशिता वर्तते। तथापि त्वं गत्वा दशग्रीवं ब्रूहि इयं पुरी राज्यं चापि यन्मम हे महाबाहो! एतत् सर्वं तवापि। एतत् सर्वम् अकण्टकं त्वमपि भुङ्क्ष्व। एतत् राज्यम् अन्यत् यत्किमपि वा मम अस्ति तत् सर्वं त्वया सह अविभक्तं वर्तते। एवमुक्त्वा सः धनाध्यक्षः पितुः अन्तिकम् अगच्छत्।
तत्र गत्वा सः धनाध्यक्षः दशग्रीवस्य यदीप्सितं तत् पितरम् अब्रवीत् हे पितः! दशग्रीवः दूतं प्रेषितवान् उक्तवान् च राक्षसगणोषिता इयं लङ्का प्रदीयताम् इति। इदानीमत्र मया किं कर्तव्यम् इति ब्रूहि। मुनिपुङ्गवः विश्रवाः तत् श्रुत्वा प्रत्यवदत् पुत्र! मम वचनं शृणु! सः दशग्रीवः मामपि तथैव अब्रवीत् किन्तु मया सः दुर्मतिः निर्भर्त्सितः सक्रोधेन उक्तञ्च त्वं पुनः पुनः ध्वंससे, परन्तु सः वरं लब्ध्वा अत्यन्तं गर्वितः अभवत्। सः दुर्मतिः मान्यम् अमान्यं च न वेत्ति, अतः हे पुत्र! त्वं सहानुगः लङ्कां त्यक्त्वा कैलाशं गत्वा निवासार्थं निवेशय। तत्र मन्दाकिनी नाम उत्तमा रम्या नदी अस्ति। तस्याः जलं काञ्चनैः सूर्यसङ्काशैः पङ्कजैः कुमुदैः उत्पलैः अन्यैश्चैव सुगन्धिभिः संवृतं वर्तते। तत्र साप्सरोरगकिन्नराः सगन्धर्वाः विहारशीलाः देवाः सततं रमन्ते।
तेन महान् वरः लब्धः इति त्वं जानासि अतः तेन राक्षसेन सह तव वैरं न क्षमम्। महर्षिणा विश्रवसा एवमुक्तः सः धनाध्यक्षः पितृगौरवात् तस्य वचनं गृहीत्वा सदारपुत्रः सामात्यः सवाहनधनः लङ्कां त्यक्त्वा कैलाशं गतः। ततः प्रहस्तः दशग्रीवं गत्वा वचनम् अब्रवीत् - धनदः लङ्कां त्यक्त्वा अगच्छत्। इदानीं सा लङ्का नगरी जनैः शून्या वर्तते। इदानीं त्वम् अस्माभिः सह तां नगरीं प्रविश्य तत्र स्वधर्मं पालय। प्रहस्तेन एवमुक्तः महाबलः दशग्रीवः सबलानुगैः भ्रातृभिः सह धनदेन परित्यक्तां पुरीं लङ्कां प्राविशत्। तत्र गत्वा राक्षसैः अभिषिक्तः सः दशग्रीवः पुरीं न्यवेशयत्। अपरतः धनाध्यक्षः पितृगौरवात् कैलाशं गत्वा देवानां पुरीं यथा गिरौ स्वीयां पुरीं निर्माय सुखेन न्यवसत्। 
*-प्रदीपः!*

*श्रीरामायणकथा उत्तरकाण्डम्।*
(चतुर्दशः सर्गः)
नारदस्य उपदेशात् यमेन सह रावणस्य युद्धम्। 
ततः लङ्कापतिः दशग्रीवः पृथिव्यां स्थितान् मानवान् वित्रासयति स्म। तस्मिन्नन्तरे सः मुनिपुङ्गवं नारदम् अपश्यत्। ततः सः रावणः तस्य आगमनस्य कारणं कुशलं च अपृच्छत्। देवर्षिः नारदः तदा पुष्पके स्थितं रावणम् अब्रवीत् हे राक्षसराज! त्वं देवैः अवध्यः सन्नपि मनुष्यान् किमर्थं पीडयसि? मनुष्यलोकस्तु स्वयं हि मृत्युवशं गच्छति। देवदानवदैत्यानां यक्षगन्धर्वराक्षसानाम् अवध्येन त्वया मनुष्यलोकः क्लेष्टुं न योग्यः। जराव्याधिशतैर्वृतम् ईदृशं लोकं कः वा हन्यात्। अतः दैवहतं क्षीयमाणं विषादशोकसम्मूढं लोकं त्वं न क्षायय।
 हे महाबाहो! मनुष्यैः तेषां सुखदुःखयोः भोगकालः न ज्ञायते। अतः क्वचित् मुदितैर्जनैः वादित्रनृत्यादि सेव्यते अपिच क्वचित् अपरैः आर्तैः रुद्यते। मनुष्यः मातापितृपुत्रस्नेहैः भार्याबन्धुमनोरमैः मोहितः स्वं क्लेशं न बोधति। त्वया तु मर्त्यलोकः जितः इत्यत्र संशयः नास्ति। सर्वैः अवश्यमेव यमसादनं गन्तव्यम्। हे पौलस्त्य! त्वं यमं निगृहाण। तस्मिन् जिते तव सर्वं जितं भविष्यति। नारदेन एवमुक्तः सः समरप्रियः लङ्केश्वरः प्रहसन् नारदम् अब्रवीत् - अहं तु विजयार्थं रसातलं गन्तुं समुद्यतः अस्मि। ततः लोकत्रयं जित्वा नागान् सुरान् च वशे स्थापयित्वा अमृतार्थं रसालयं समुद्रं मथिष्यामि।
 ततः देवर्षिः नारदः अब्रवीत् हे तात! अयं खलु प्रेतराजपुरं प्रति मार्गः सुदुर्गम्यः! नारदस्य तद् वचनं श्रुत्वा राक्षसः रावणः हसित्वा अब्रवीत् हे महाब्रह्म! तस्मादेव अहं वैवस्वतवधोद्यतः दक्षिणामाशां गच्छामि यत्र सूर्यपुत्रः यमः अस्ति। हे प्रभो! तव क्रोधात् मया रणार्थिना प्रतिज्ञातं यत् चतुरः लोकपालान् अवजेष्यामि। तेन उद्देश्येन हि सम्प्रति पितृराजपुरं प्रति प्रस्थितोऽहम्। शीघ्रं हि प्राणिसङ्क्लेशकर्तारं मृत्युना सह योजयिष्यामि। राक्षसः रावणः मुनिम् एवम् उक्त्वा तम् अभिवाद्य च सचिवैः सह दक्षिणामाशां प्रविष्टः अभवत्। ततः देवर्षिः नारदः मुहूर्तं ध्यात्वा अचिन्तयत् यद् द्वितीयः अग्निः इव कालः यः धर्मानुसारं लोकेभ्यः क्लेशं ददाति सः कालः रावणेन कथं जेष्यते! यस्मात् नित्यं भयार्दिताः त्रयः लोकाः विद्रवन्ति तं यमम् असौ राक्षसेश्वरः स्वयं कथं गमिष्यति! यः विधाता धाता च येन त्रैलोक्यं विजितं तं यमं रावणः कथं जेष्यति! मम  कौतूहलं यत् अनयोः यमराक्षसयोः युद्धं द्रष्टुम् अहं स्वयं यमसादनं यास्यामि। 
*-प्रदीपः!*