*श्रीरामायणकथा, उत्तरकाण्डम्!*
(अष्टमः सर्गः)
अभिषिक्तरावणस्य विवाहः, मेघनादस्य च जन्म। 
राक्षसराजः रावणः भगिन्याः शूर्पणखायाः विवाहार्थं भ्रातृभिः सह समचिन्तयत्। ततः सः भगिनीं शूर्पणखां दानवेन्द्राय विद्युज्जिह्वाय अददात्। भगिन्याः प्रदानं कृत्वा दशग्रीवः स्वयं मृगयार्थं वनम् अगच्छत्। हे राम! तत्र सः दशग्रीवः मयं नाम दितेः पुत्रम् अपश्यत्। तेन सह तस्य कन्या अपि आसीत्। कन्यासहायं तं दृष्ट्वा निशाचरः दशग्रीवः तम् अपृच्छत् भवान् कः? किमर्थं वा भवान् कन्यया सह निर्जने वने अटति? ततः दानवः मयः अब्रवीत् - हेमा नाम अप्सराः देवैः मह्यं प्रदत्ता आसीत्। अहं तस्यां दशवर्षशतानि सक्तमना आसम्। ततः परं सा देवकार्यार्थं देवलोकम् अगच्छत्। तस्याः विरहे मम चतुर्दशवर्षाणि व्यतीतानि अभवन्।
अत्रान्तरे मायया मया वज्रवैदुर्यचित्रं हेममयं पुरं निर्मितम्। तस्मिन् पुरे तया हीनः सुदुःखितः अहम् अवसम्। तस्मात् पुरात् दुहितरं गृहीत्वा अहं वनम् आगतः। हे राजन्! तस्याः कुक्षौ वर्धिता इयं मम आत्मजा वर्तते। तस्यां भार्यायां मम पुत्रद्वयमपि अभवत्। प्रथमः मायावी द्वितीयश्च दुन्दुभिः। हे तात! त्वाम् इदानीं कथं जानीयां त्वं कः इति। मयेन एवमुक्तः राक्षसः दशग्रीवः विनीतस्वरेण अब्रवीत् - अहं पौलस्त्यतनयः मुनेः विश्रवसः पुत्रः नामतः दशग्रीवः। हे राम! ततः दानवेन्द्रः मयः तं महर्षेः पुत्रं ज्ञात्वा तस्मै दशग्रीवाय दुहितरं दातुं मतिम् अकरोत्।
ततः दैत्येन्द्रः मयः पुत्र्याः करेण दशग्रीवस्य करं ग्राहयित्वा अब्रवीत् हे राजन्! इयं हेमयाप्सरसा धृता मन्दोदरी नाम ममात्मजा पत्न्यर्थं प्रतिगृह्यताम्। ततः दशग्रीवः बाढम् इत्येव अभाषत। तत्र हि दशग्रीवः अग्निं प्रज्वाल्य मन्दोदर्याः पाणिसंग्रहम् अकरोत्। हे राघव! रावणः यया शक्त्या लक्ष्मणं हतवान् ताम् अमोघाम् अद्भुतां शक्तिं दानवः मयः तदानीं तस्मै दशग्रीवाय अददात्। ततः सः दशग्रीवः पत्नीं मन्दोदरीं नीत्वा नगरीं गत्वा भ्रातृभ्यामपि भार्ये समुपाहरत्। वैरोचनस्य पुत्रीं वज्रज्वालां रावणः कुम्भकर्णस्य भार्यां समकल्पयत्। विभीषणः च महात्मनः गन्धर्वराजस्य शैलूषस्य पुत्रीं धर्मज्ञां सरमां भार्याम् अलभत।
एवमेव ते कृतदाराः राक्षसाः सर्वे नन्दने गन्धर्वाः इव स्वां स्वां भार्याम् उपादाय रमन्ते स्म। ततः मन्दोदरी पुत्रं मेघनादम् अजनयत्। सः एव एषः इन्द्रजित् नाम युष्माभिः अभिधीयते। जातमात्रेण हि रुदता तेन रावणपुत्रेण जलधरोपमः सुमहान् नादः कृतः। हे राघव! तस्य नादेन सा लङ्का जडीकृता। तस्य पिता रावणः स्वयं तस्य नाम मेघनादः इति अकरोत्। सः मेघनादः रावणान्तःपुरे  स्त्रीभिः रक्ष्यमाणः काष्ठैरिवानलः मातापित्रोः महाहर्षं जनयन् अवर्धत। 
*-प्रदीपः!*