*श्रीरामायणकथा, उत्तरकाण्डम्।*
(एकादशः सर्गः)
रावणं प्रति वेदवत्याः अभिशापः। 
हे राजन्!(राम) महाबाहुः रावणः पृथिवीतले विचरन् हिमालयवनम् आसाद्य तत्र विचरति स्म। तत्र सः तपः आचरन्तीं देवतामिव दीप्यन्तीं जटाधरां कन्याम् अपश्यत्। तां रूपसम्पन्नां सुमहाव्रतां कन्यां दृष्ट्वा काममोहपरीतात्मा सः दशग्रीवः प्रहसन् अब्रवीत् हे भद्रे! त्वं तव यौवनस्य विरुद्धम् इदं किं करोषि? तव अनुपमं रूपं नृणां कामोन्मादकरं वर्तते। एतद् आचरणं तु वृद्धानां कृते शोभते न तु युवतीनां कृते। अतः निर्णयोऽयं त्यज्यताम्। हे वरानने! त्वं कस्य पुत्री कश्च तव भर्ता? कस्य हेतोर्वा त्वया अयं परिश्रमः क्रियते? 
रावणेन एवमुक्ता सा यशस्विनी अब्रवीत् हे राजन्! वृहस्पतिसुतः कुशध्वजो नाम ब्रह्मर्षिः मम पिता। सः महात्मा नित्यं वेदाभ्यासं करोति स्म। ततः सम्भूता कन्या अहं नाम्ना वेदवती अस्मि। ततः सगन्धर्वाः देवाः यक्षराक्षसपन्नगाः पितरं गत्वा मम वरणं रोचयन्ति स्म, किन्तु मम पिता तेभ्यः मां न अददात्।
 मम पितुः इच्छा आसीत् यत् तस्य जामाता सुरेश्वरः विष्णुः भवेत्। सः तस्मै विष्णवे मां दातुम् इच्छति स्म किन्तु तच्छ्रुत्वा बलदर्पितः दैत्यानां राजा शम्भुः कुपितः अभवत्। तेन पापेन रात्रौ शयानः मम पिता हतः अभवत्। ततः मम दीना माता पित्रा सह अग्निं प्रविश्य शरीरम् अत्यजत्। तदारभ्य अहं मम पितुः मनोरथं सत्यं करोमि इति प्रतिज्ञाम् आरुह्य विपुलं तपः चरामि। सः मम हृदये तिष्ठति अतः सः मम पतिः न तु अन्यः कश्चित्। कन्यायाः तद् वचनं श्रुत्वा कामपीडितः राक्षसः रावणः पुनः अब्रवीत् हे सुश्रोणि! त्वं सर्वगुणसम्पन्ना ईदृशं वक्तुं नार्हसि। त्वमसि त्रैलोक्यसुन्दरी, तव यौवनम् अतिवर्तते। अहं लङ्कापतिः दशग्रीवः अस्मि। त्वं मम भार्या भूत्वा यथासुखं भोगान् भुङ्क्ष्व। त्वं यं विष्णुः इत्यभिभाषसे सः वीर्येण तपसा भोगेन च मम समः नास्ति। रावणेन एवमुक्ता सा वेदवती अब्रवीत् हे लङ्केश! त्रैलोक्याधिपतिं सर्वलोकनमस्कृतं विष्णुं त्वम् ईदृशं वक्तुं नार्हसि। त्वदृते अन्यः कश्चिदपि बुद्धिमान् विष्णोः अवमानं न कुर्यात्।
 वेदवत्या एवमुक्तः सः निशाचरः कराग्रेण तस्याः केशान् अस्पृशत्। ततः सा ज्वलन्ती इव क्रुद्धा वेदवती हस्तेन केशान् छित्त्वा निशाचरम् अब्रवीत् हे अनार्य! त्वया अहं धर्षिता अभूवम्। इदानीं तव पुरतः हुताशनं प्रवेक्ष्यामि। यस्मात् त्वया पापात्मना वने अहं धर्षिता तस्मात् तव वधार्थम् अहं पुनः अस्मिन् धरातले जन्म लप्स्ये। स्त्रिया पापनिश्चयः पुरुषः हन्तुं न शक्यः,अपिच यदि तुभ्यं शापं दद्यां तर्हि मम तपसः व्ययः भवेत्। यदि मया किञ्चित् कृतं दत्तं हुतं वा तर्हि कस्यचित् धर्मिणः अयोनिजा साध्वी सुता भवेयम्। एवमुक्त्वा सा अग्निं प्रविश्य प्राणान् अत्यजत्। हे प्रभो! त्वं हि सनातनः विष्णुः, तव हि सा भार्या जनकराजस्य पुत्री सीता वर्तते। कृते युगे एषा वेदवती आसीत्, त्रेतायुगम् अनुप्राप्य राक्षसानां वधार्थं महात्मनः जनकस्य मैथिलकुले सा उत्पन्ना अभवत्। 
*-प्रदीपः!*