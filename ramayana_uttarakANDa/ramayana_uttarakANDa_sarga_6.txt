*श्रीरामायणकथा, उत्तरकाण्डम्!*
(षष्ठः सर्गः)
रावणकुम्भकर्णविभीषणानां तपस्या। 
ततः रामचन्द्रः मुनिम् अगस्त्यम् अब्रवीत् ब्रह्मन्! ते महाबलाः भ्रातरः तदा वने कथं कीदृशं च तपः समाचरन् कृपया तन्मे ब्रूहि। महामुनिः अगस्त्यः तदा सुप्रीतमानसं रामम् अब्रवीत् हे राम! तदा ते भ्रातरः धर्मविधीं समाविशन्। कुम्भकर्णः तु नित्यं धर्मपथे स्थितः अवर्तत। सः तु ग्रीष्मकाले पञ्चाग्नीन् परितः स्थितः भवति स्म शीतकाले च जलमध्ये स्थितः भवति स्म। इत्येवं तस्य दशानां वर्षसहस्राणि व्यतीतानि अभवन्। नित्यं धर्मपरः धर्मात्मा विभीषणः पञ्चवर्षसहस्राणि एकेन पदेन स्थितः आसीत्। तस्मिन् समाप्ते नियमे स्वर्गे अप्सरसः नृत्यम् अकुर्वन्, देवाः पुष्पवर्षम् अपातयन्। पुनः सः विभीषणः पञ्चवर्षसहस्राणि सूर्यस्य आराधनम् अकरोत्। दशग्रीवः तु निराहारः सन् दशवर्षसहस्राणि तपः समाचरत्। पूर्णे वर्षसहस्रे सः तस्य एकं शिरः छित्त्वा अग्नौ अजुहोत्। एवमेव वर्षनवसहस्रेषु दशग्रीवस्य नव शिरांसि हुताशनं प्रविष्टानि अभवन्। ततः वर्षसहस्रे दशमे दशमं शिरः छेत्तुकामे दशग्रीवे तत्र पितामहः सम्प्राप्तः अभवत्।
 प्रीतः पितामहः देवैः सार्द्धं तत्र उपस्थाय दशग्रीवम् अब्रवीत् हे धर्मज्ञ! तव यः अभिकाङ्क्षितः वरः अस्ति तं शीघ्रं वरय। तव परिश्रमः वृथा न भविष्यति, अद्य अहं तव इच्छां पूरयामि। ततः प्रहृष्टः दशग्रीवः शिरसा प्रणम्य पितामहम् अब्रवीत् हे भगवन्! प्राणिनां नित्यं मरणाद् भयं भवति। मृत्युसमः शत्रुः नास्ति, अतः अहं अमरत्वं वृणे। दशग्रीवेण एवमुक्तः सः ब्रह्मदेवः अब्रवीत् हे सौम्य! अमरत्वं सर्वेषां नास्ति, त्वं अन्यं वरं वृणीष्व! ततः कृताञ्जलिः दशग्रीवः अब्रवीत् भगवन्! सुपर्णनागयक्षाणां दैत्यदानवराक्षसानां देवानाञ्च अवध्यः भवितुम् इच्छामि। अन्येषु प्राणिषु मम चिन्ता नास्ति। मानुषादयः प्राणिनः तु तृणभूताः इत्यहं मन्ये। दशग्रीवेण एवमुक्तः ब्रह्मदेवः हे राक्षसपुङ्गव! तथैव भविष्यति इत्यब्रवीत्।
 ततः ब्रह्मदेवः पुनः अब्रवीत् हे सौम्य! पूर्वम् अग्नौ त्वया यानि शिरांसि हुतानि तानि पुनः तथैव तव भविष्यन्ति। अपिच मनसा ईप्सितं सर्वमपि त्वम् इच्छामात्रेण प्राप्स्यसि। ततः पितामहः विभीषणम् अब्रवीत् हे वत्स! तव तपसा अहं परितुष्टः अस्मि। वरं वरय। प्राञ्जलिः धर्मात्मा विभीषणः तदा अब्रवीत् भगवन्! प्रीतेन यदि मह्यं वरः दातव्यः तर्हि परमापद्गते अपि मम धर्मे मतिः भवेत् इत्येवम् अहं वरं वृणे। प्रीतः प्रजापतिः पुनः विभीषणम् अब्रवीत् वत्स! यथा त्वं धर्मनिष्ठः तथैव तव भविष्यति। राक्षसयोनौ त्वं जन्म लब्ध्वा अपि अधर्मे तव बुद्धिः नास्ति, अतः अहं तुभ्यम् अमरत्वं ददामि। विभीषणम् एवमुक्त्वा कुम्भकर्णाय वरं दातुम् अवस्थितं ब्रह्मदेवं प्राञ्जलयः देवाः सर्वे अब्रुवन् हे देव! कुम्भकर्णाय तावद् वरः त्वया न दातव्यः। एषः दुर्मतिः लोकान् त्रासयति। हे ब्रह्मन्! नन्दनवने सप्त अप्सरसः, महेन्द्रस्य दश अनुचराः तथा ऋषयः मानुषाः अपि अनेन भक्षिताः। अलब्धवरेण अनेन राक्षसेन यत् कृतं, यदि सः लब्धवरः स्यात् तर्हि सः भुवनत्रयं भक्षयेत्। वरव्याजेन तस्मै मोहः दीयतां येन लोकानां कल्याणं तस्य च सम्मतिः भवेत्।
 देवैः एवमुक्तः ब्रह्मदेवः देवीं सरस्वतीम् अचिन्तयत्। ततः देवी सरस्वती तत्रागत्य प्राञ्जलिरब्रवीत् हे देव! अहं किं करवाणि? प्रजापतिः तदा तां सरस्वतीं वाक्यम् अब्रवीत् हे वाणि! त्वं देवानाम् अनुकूला भूत्वा अस्य राक्षसस्य मुखात् निःसृता भव। तथैव भवतु इत्युक्त्वा देवी सरस्वती कुम्भकर्णस्य मुखे प्रविष्टा अभवत्। ततः ब्रह्मदेवः तं कुम्भकर्णम् अब्रवीत् हे महाबाहो! त्वमपि ईप्सितं वरं वृणीष्व! ब्रह्मदेवस्य तद् वाक्यं श्रुत्वा कुम्भकर्णः अब्रवीत् हे देव! अहम् अनेकानि वर्षाणि स्वप्तुम् इच्छामि। तथा अस्तु इत्युक्त्वा ब्रह्मदेवः सुरैः सह ब्रह्मलोकम् अगच्छत्। देवी सरस्वती अपि तं निशाचरं त्यक्त्वा अगच्छत्। सरस्वत्या विमुक्तः सः दुष्टात्मा कुम्भकर्णः स्वां संज्ञां लब्ध्वा दुःखितः अचिन्तयत् अद्य किमिदं वाक्यं मम वचनात् च्युतम् अभूत्। मन्ये तदागतैः देवैरहं व्यमोहितः अभवम्। एवं लब्धवराः ते सर्वे भ्रातरः श्लेष्मातकवनं गत्वा सुखेन न्यवसन्। 
*-प्रदीपः!*