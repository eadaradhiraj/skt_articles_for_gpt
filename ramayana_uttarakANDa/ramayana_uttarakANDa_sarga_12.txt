*श्रीरामायणकथा, उत्तरकाण्डम्!*
(द्वादशः सर्गः)
संवर्तस्य समीपं रावणस्य गमनम्। 
हुताशनं प्रविष्टायां वेदवत्यां सः रावणः पुष्पकविमानम् आरुह्य पृथिवीं भ्रमितुम् आरभत। ततः सः उशीरबीजं गत्वा देवैः सह यजन्तं नृपतिं मरुत्तम् अपश्यत्। संवर्तः नाम वृहस्पतेः साक्षात् भ्राता सर्वैः देवैः वृतः धर्मज्ञः महर्षिः तत्र याजयति स्म। धर्षणभीरवः देवाः वरदानेन दुर्जयं तं रावणं दृष्ट्वा तिर्यग्योनिं समाविष्टाः अभवन्। देवराजः इन्द्रः मयूरः अभवत्। धर्मराजः वायसः, धनाध्यक्षः कृकलासः, वरुणः च हंसः अभवत्।
हे अरिसूदन राम! एवमेव अन्येष्वपि देवेषु गतेषु राक्षसः रावणः अशुचिः कुक्कुरः इव यज्ञं प्राविशत्। राक्षसाधिपः रावणः तत्र तं राजानम् आसाद्य वाक्यम् अब्रवीत् - युद्धं प्रयच्छ अथवा निर्जितः अस्मि इति वद। ततः नृपतिः मरुत्तः तं कः भवान् इति अब्रवीत्।
ततः रावणः अवहासं कृत्वा अब्रवीत् - धनदस्य अनुजं मां रावणं न अवगच्छसि? त्रिषु लोकेषु कः अन्यः अस्ति यः मम बलं न जानीयात्। भ्रातरं धनदं निर्जित्य इदं विमानं मया हृतम्। रावणस्य तद् वचनं श्रुत्वा नृपः मरुत्तः अब्रवीत् धन्यः खलु भवान् येन ज्येष्ठः भ्राता रणे जितः। त्वया सदृशः श्लाघ्यः त्रिषु लोकेषु न विद्यते। प्राक् त्वं कं धर्मं चरित्वा ईदृशं वरं लब्धवान्? यादृशं त्वं स्वयं भाषसे तादृशं तु मया पूर्वं न श्रुतम्।
रे दुर्मते! इदानीं तिष्ठ! इतः त्वं जीवन् न प्रतियास्यसि। अद्य त्वां निशितैः बाणैः यमक्षयं प्रेषयामि। एवमुक्त्वा राजा मरुत्तः बाणान् कार्मुकं च प्रगृह्य रणाय यदा निरगच्छत् तदा महर्षिः संवर्तः तं नृपं स्नेहसंयुक्तं वाक्यम् अब्रवीत् हे राजन्! यदि मद्वाक्यं श्रोतव्यं तर्हि तव प्रहारः न क्षमः। माहेश्वरम् इदं सत्रं यदि असमाप्तं तर्हि कुलं दहेत्। अपिच दिक्षितस्य कुतः युद्धं कुतो वा क्रोधः। गुरोः तद् वाक्यं श्रुत्वा महीपतिः मरुत्तः तदा युद्धात् निवृत्तः अभवत्। सः तदा सशरं चापं विसृज्य स्वस्थः अभवत्। ततः तं निर्जितं मत्वा रावणस्य सचिवः शुकः रावणः जयति इति उच्चैः हर्षनादम् अकरोत्। तदा ससचिवः रावणः यज्ञम् आगतान् तत्रस्थान् महर्षीन् भक्षयित्वा तृप्तः भूत्वा ततः पुनः महीम् अयात्। रावणे गते सेन्द्राः देवाः स्वां योनिम् आसाद्य तानि सत्त्वानि अब्रुवन्।
देवराजः इन्द्रः हर्षात् मयूरम् अब्रवीत् हे धर्मज्ञ! अहं त्वयि प्रीतः अस्मि। सर्पात् तव भयं न भविष्यति। तव वर्हे नेत्रसहस्रं भविष्यति। अपिच मयि वर्षमाणे त्वं प्रीतिलक्षणं मुदं प्राप्स्यसि। इत्येवं सुरेश्वरः इन्द्रः मयूराय वरम् अददात्। ततः धर्मराजः वायसम् अब्रवीत् हे पक्षिन्! अहं त्वयि सन्तुष्टः अस्मि। अन्ये प्राणिनः यथा विविधैः रोगैः मया पीड्यन्ते तदा तव रोगाः न भविष्यन्ति। हे विहङ्गम! मम वरात् तव मृत्योः भयं नास्ति। यावद् नराः त्वां न हनिष्यन्ति तावत् त्वं भविष्यसि। अपिच ममालयस्थाः क्षुधयार्दिताः ये मानवाः भविष्यन्ति त्वयि भुक्ते सबान्धवाः ते तृप्ताः भविष्यन्ति। ततः वरुणः गङ्गातोयविचारिणं हंसम् अब्रवीत् हे पत्ररथेश्वर! मम प्रीतिसंयुक्तं वचः श्रूयताम्! मम वरेण तव सौम्यश्चन्द्रमण्डलसन्निभः मनोरमः वर्णः भविष्यति। तव उदग्रः शुद्धफेनसमप्रभः भविष्यति। मम शरीरं समासाद्य नित्यं कान्तः भविष्यसि, अतुलां च प्रीतिं प्राप्स्यसि। एतद् मम प्रीतिलक्षणम्। 
ततः वैश्रवणः गिरौ स्थितं कृकलासम् अब्रवीत् - अहं त्वयि सन्तुष्टः अस्मि, अतः अहं तुभ्यं हैरण्यं वर्णं यच्छामि। मत्प्रीत्या तव शिरसः वर्णः काञ्चनकः भविष्यति। एवं तेभ्यः वरान् दत्वा तस्मिन् यज्ञोत्सवे निवृत्ते राज्ञा सह ते देवाः पुनः स्वभवनम् अगच्छन्। 
*-प्रदीपः!*