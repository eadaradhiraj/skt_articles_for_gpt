*श्रीरामायणकथा, उत्तरकाण्डम्।*
(त्रयोदशः सर्गः)
रावणं प्रति अनरण्यस्य अभिशापः।
एवं मरुत्तं जित्वा ततः युद्धकाङ्क्षी रावणः नरेन्द्राणां नगराणि गत्वा महेन्द्रवरुणोपमान् नरेन्द्रान् समासाद्य अब्रवीत् - मह्यं युद्धं दीयताम् अथवा वयं निर्जिताः स्मेति वा ब्रूत। इत्येव मम सुनिश्चयः वर्तते। रावणस्य वचनं श्रुत्वा ते राजानः अन्योन्यं मन्त्रयित्वा रिपोः बलं च ज्ञात्वा वयं निर्जिताः स्मः इति अब्रुवन्। ततः सः राक्षसाधिपः रावणः अनरण्येन पालिताम् अयोध्यां गत्वा तं राजानम् आसाद्य वाक्यम् अब्रवीत् - मह्यं युद्धं देहि अथवा निर्जितः अस्मि इति वद। तस्य पापात्मनः रावणस्य वचनं श्रुत्वा संक्रुद्धः महाराजः अनरण्यः अब्रवीत् रे दुष्ट राक्षसाधिपते! मया द्वन्द्वयुद्धं दीयते, क्षणं सन्तिष्ठ!
 हे राम! ततः राजा अनरण्यः महद्भिः बलैः परिवृतः सन् रावणेन सह योद्धुं निरगच्छत्। तदा महाराजस्य अनरण्यस्य राक्षसराजस्य रावणस्य च मध्ये सुमहद् युद्धं समारब्धम्। राज्ञः अनरण्यस्य बाणप्रहारं प्राप्य रावणस्य सचिवाः पलायन्त किन्तु सः अपश्यत् यत् तस्य महती सेना विलयम् अगच्छत्। एवं दृष्ट्वा क्रोधमूर्च्छितः सः राजा अनरण्यः स्वयं इन्दधनुरिव धनुः विस्फारयन् रावणम् अगच्छत्। ततः राजा अनरण्यः रावणस्य शिरसि अष्टशतबाणान् अपातयत्। आकाशात् वारिधाराः यथा गिरिमूर्द्धनि पतन्ति तथा रावणस्य शिरसि राज्ञः अनरण्यस्य बाणाः अपतन् किन्तु तस्य मनागपि क्षतं न अभवत्।
 ततः क्रुद्धेन राक्षसराजेन तलेनाभिहतः सः नृपतिः रथात् भूमौ अपतत्। अरण्ये वज्रदग्धः शालः यथा निपतितः भवति तथा सः राजा भूमौ पतित्वा कम्पते स्म। तदा राक्षसः रावणः अब्रवीत् हे नराधिप! मया सह प्रतियुध्यता त्वया किमिदं फलं प्राप्तम्? अस्मिन् त्रैलोक्ये कश्चिदपि नास्ति यः मह्यं द्वन्द्वयुद्धं दद्यात्। मन्ये त्वं मम बलं न शृणोषि। रावणेन एवमुक्तः बलहीनः सः राजा मन्दं वाक्यम् अब्रवीत् - कालः एव दुरतिक्रमः अतः अत्र मया किं कर्तुं शक्यम्! हे राक्षस! आत्मप्रशंसिना त्वया अहं न निर्जितः, कालेन हि अहं विपन्नः अभूवम्। किन्तु इदानीं प्राणपरिक्षये मया किं कर्तुं शक्यम्! हे राक्षस! अहं युद्धात् विमुखः नास्मि। युध्यमानोऽहं त्वया अभिहतः अभूवम्। हे राक्षस! इक्ष्वाकुपरिभावित्वात् वचनं ब्रवीमि। यदि मया दत्तं यदि हुतं यदि वा तपः आचरितं यदि मया प्रजाः सम्यक् गुप्ताः तर्हि मम वचः सत्यं भवतु।  महात्मनाम् इक्ष्वाकूनाम् अस्मिन् कुले दाशरथिर्नाम रामः उत्पत्स्यते। सः तव प्राणान् हरिष्यति। तस्मिन् उदाहृते शापे तदा स्वर्गात् पुष्पवृष्टिः अभवत्। ततः महात्मा राजा अनरण्यः शरीरं त्यक्त्वा स्वर्गलोकम् अगच्छत्। राजनि अनरण्ये स्वर्गं गते सः राक्षसराजः रावणः ततः निरगच्छत्। 
*-प्रदीपः!*
