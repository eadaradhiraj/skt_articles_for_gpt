मनोगतम् [०२.४९]-१०२-उपाख्यानम् ‘मनकीबात’, प्रसा.ति.-१८-जून’२०२३ 
               मम प्रियाः देशवासिनः, नमस्कारः, ‘मनकीबात’-कार्यक्रमे पुनरेकवारं भवतां स्वागतम्। एवं तु ‘मनकीबात’-कार्यक्रमः प्रतिवारं मासस्य अन्तिमे रविवासरे भवति, परम् एतद्वारम् सप्ताहपूर्वम् एव जायमानः अस्ति। भवन्तः सर्वे जानन्ति एव, अग्रिमे सप्ताहे अहं संयुक्तराज्यामेरिका-देशे भविष्यामि, तत्र च अत्यन्तं व्यस्ततापि भविष्यति, अत एव अहं चिन्तितवान्, तत्र गमनात् पूर्वम् एव भवद्भिः सम्भाषणं कुर्याम्, अथ एतेन उत्तमं किं भवेत्? जनता-जनार्दनस्य आशीर्वादेन, भवतां च प्रेरणया, मम ऊर्जा अपि वर्धमाना भविष्यति।               
    सखायः, बहवः जनाः कथयन्ति यत् प्रधानमन्त्रिरूपेण अहम् विविधानि उत्तमानि कार्याणि कृतवान्। ‘मनकीबात’-प्रसारणस्य नैके श्रोतारः स्वपत्रेषु अतिप्रशंसनं लिखन्ति। कश्चन कथयति एतत् कृतम्, कश्चन च कथयति तत् कृतम्, एतत् उत्तमं कृतं, तत् वा उत्कृष्टं कृतम्। परं यदा अहं भारतस्य सामान्यानां लोकानां प्रयासान्, तेषां परिश्रमम् इच्छाशक्तिं च पश्यामि, तदा आत्मनि अभिभूतः भवामि। बृहत्तमं लक्ष्यं स्यात्, कठिनं समाह्वानं वा, भारतीयानां सामूहिक-बलं, सामूहिक-शक्तिः, प्रत्येकं समाह्वानाय मार्गं सृजति। द्वित्रदिनेभ्यः पूर्वम् एव अस्माभिः दृष्टं यत् देशस्य पश्चिमवर्तिनि तटे कियान् विशालः चक्रवातः आगतः। तीव्रगामी वायुः, तीव्रा च वृष्टिः । बिपर्जॉय्-चक्रवातेन कच्छक्षेत्रे महती हानिः कृता । परं कच्छ-क्षेत्रवासिभिः साहसपूर्वकं सज्जतया च एतस्य भीषणचक्रवातस्य यत् साम्मुख्यं कृतं, तत् अभूतपूर्वम् अस्ति। दिनद्वयानन्तरम् एव कच्छ-क्षेत्रस्य जनाः, स्वीयं नववर्षम्, अर्थात् ‘आषाढ़ीबीज्’-इति आमानयिष्यन्ति। एषः अपि संयोगः एव यतः ‘आषाढ़ीबीज्’पर्व, कच्छक्षेत्रे वर्षारम्भस्य प्रतीकभूतं मान्यते। अहम् एतावद्भ्यः वर्षेभ्यः कच्छ-क्षेत्रे गमनागमनं कुर्वन् अस्मि, तत्रत्यानां लोकानां सेवायाः सौभाग्यं च प्राप्तवान्। एतत्कारणेन कच्छवासिनाम् उत्साहम्, तेषां जिजीविषां च सम्यक्-प्रकारेण जानामि। दशक-द्वयात् पूर्वं विनाशकारिणः भूकम्पस्यानन्तरं यस्य कच्छ-क्षेत्रस्य विषये कथ्यते स्म – एषः जनपदः पुनः कदापि विकासं न द्रक्ष्यति, अद्य सः एव जनपदः, देशस्य तीव्रगत्या विकासरतेषु जनपदेषु अन्यतमः अस्ति। अहं विश्वसिमि, बिपर्जॉय-चक्रवातेन यत् ताण्डवं कृतम्, तस्मात् अपि कच्छक्षेत्रवासिनः शीघ्रम् एव बहिः आगमिष्यन्ति । 
         सखायः, प्राकृतिकापत्सु कस्यापि अधिकारः न भवति, परं, गतवर्षेषु भारतेन आपत्-प्रबन्धनस्य या शक्तिः विकासिता, सा अद्य उदाहरणभूता संजायते । प्राकृतिकापदां सम्मुखीकरणस्य कश्चन प्रमुखः माध्यमः अस्ति प्रकृति-संरक्षणम् । अद्यत्वे, प्रावृडः  समये तु अस्यां दिशि अस्माकं दायित्वम् इतोsपि वर्धते। अत एव अद्य देशः, ‘Catch the Rain’-प्रभृतिभिः अभियानैः सामूहिकप्रयासान् कुरुते। गतमासे ‘मनकीबात’-कार्यक्रमे एव वयं जल-संरक्षण-सम्बद्धान् नूतनोद्यमान् चर्चितवन्तः आस्म। ऐषमः अपि पत्रमाध्यमेन नैकेषां तादृशानां लोकानां सूचनां प्राप्तवान्, ये जलस्य प्रत्येकं बिन्दुरक्षणाय सर्वथा यतमानाः सन्ति। एतादृशः एव जनः अस्ति - उत्तरप्रदेशस्य बांदा-जनपदस्य तुलसीराम-यादव-महोदयः । तुलसीराम-यादव-वर्यः लुकतरा-ग्राम-पञ्चायतस्य प्रधानः अस्ति। भवन्तः अपि जानन्ति यत् बांदा-जनपदे, बुन्देलखण्ड-क्षेत्रे च जलार्थं कियत् काठिन्यं भवति। एतत् समाह्वानम् अतिक्रान्तुं तुलसीराम-महोदयेन ग्रामवासिभिः सह मिलित्वा क्षेत्रे चत्वारिंशदधिकाः तडागाः निर्मिताः । तुलसीराम-वर्यः स्वकीयाभियानस्य आधारं स्थापितवान् - क्षेत्रस्य जलं क्षेत्रे, ग्रामस्य जलं ग्रामे चेति । अद्य तस्य परिश्रमस्य एव फलम् अस्ति यत् तदीये ग्रामे भू-जल-स्तरं सम्यक् जायमानम् अस्ति ।  एवमेव उत्तरप्रदेशस्य  हापुड-जनपदे जनैः मिलित्वा विलुप्ता काचित् नदी पुनर्जीविता । अत्र पूर्वकाले नीम-नाम्नी काचित् नदी आसीत्। गच्छता कालेन सा लुप्ता जाता, परं, स्थानीयानां स्मृतिषु जन-कथासु च सा सर्वदा विद्यमाना अवर्तत। अन्ततः, लोकैः एतत् प्राकृतिकं रिक्थं पुनः सजीवं कर्तुं सङ्कल्पितम्। लोकानां सामूहिक-प्रयासेन अधुना नीम-नदी पुनः जीवनं प्राप्नुवती अस्ति। नद्याः उद्गम-स्थलं अमृतसरोवरत्वेन अपि विकास्यमानम् अस्ति।
            सखायः, एताः नद्यः एताः प्रणालिकाः एते सरोवराः च  केवलं जल-स्त्रोतांसि एव न भवन्ति अपि तु, एतैः जीवनस्य वर्णाः भावनाः च सम्पृक्ताः भवन्ति। एतादृशम् एव दृश्यं अनतिचिरम् एव महाराष्ट्रे दृष्टिंगतम्। एतत्-क्षेत्रम् आधिक्येन शुष्कतां सम्मुखीकरोति। पञ्च-दशकानां प्रतीक्षायाः अनन्तरं ‘निलवण्डे-डैम’-इतिजल-प्रणालिकायाः कार्यम् अधुना पूर्णतां गतम् । कतिपय-दिनेभ्यः पूर्वं परीक्षणावधौ नद्यां प्रवाहः स्थापितः आसीत्। एतस्मिन् अवधौ यानि चित्राणि आगतानि, तानि अत्यन्तं भावुकान् कुर्वन्ति। होलिकायाः दीपावल्याः च पर्ववत् ग्रामवासिनः आन्दोलिताः आसन् ।
          सखायः, यदा प्रबन्धनस्य विषयः स्यात्, तदा अहम् अद्य छत्रपतिं शिवाजी-महाराजम् अपि स्मरिष्यामि। छत्रपति-शिवाजी-महाराजस्य वीरतया, सुशासनेन  प्रबन्धकौशलेन अपि विशिष्टं किञ्चित् अध्येतुं अवसरः भवति। विशेषरूपेण, जल-प्रबंधनाय नौसेनायै च छत्रपति-शिवाजी-महाराजेन यत् कार्यं कृतं, तत् अद्यापि भारतीयेतिहासस्य गौरवं वर्धयति। तेन निर्मापिताः जलदुर्गाः, नैक-शताब्दानन्तरम् समुद्रे अधुनापि दृढतया स्थिताः सन्ति। एतस्य एव मासस्य आरम्भे छत्रपति-शिवाजी-महाराजस्य राज्याभिषेकस्य सार्धत्रिशतं वर्षाणि पूर्णानि जातानि। अयं हि अवसरः महापर्वरूपेण आचर्यमाणम् अस्ति। अत्रावधौ महाराष्ट्रस्य रायगढ़-दुर्गे एतेन सम्बद्धानां भव्यकार्यक्रमाणाम् आयोजनं कृतम्। अहं स्मरामि, नैकवर्षेभ्यः पूर्वं चतुर्दशाधिक-द्विसहस्रतमे वर्षे रायगढं गन्तुम् अवसरं प्राप्तवान्, तस्यां पवित्रभूमौ नमनाञ्जलिं प्रस्तोतुं सौभाग्यं प्राप्तवान्। एतत् अस्माकं सर्वेषां कर्तव्यम् अस्ति यत् एतस्मिन् अवसरे वयं छत्रपति-शिवाजी-महाराजस्य प्रबन्धन-कौशलं जानीयाम, ततः आत्मानं च शिक्षयेम। एतेन अस्मत्सु, स्व-रिक्थ-विषये गर्वानुभूतिः भविष्यति, 
भविष्याय च कर्तव्यानां प्रेरणा अपि प्राप्स्यते । 
           मम प्रियाः देशवासिनः! भवन्तः रामायणस्य तस्य लघोः 
चिक्रोडस्य विषये अवश्यं श्रुतवन्तः स्युः यः रामसेतोः निर्माणे साहाय्यार्थम् अग्रे आगतः आसीत् । कथनस्य अभिप्रायः एषः यत् यदा भावः स्वच्छः, प्रयत्‍नेषु च प्रमाणिकता स्यात् तदा पुनः किमपि लक्ष्यं कठिनं न भवति । भारतम् अद्यापि अनेनैव भावेन महत् समाह्वानं सम्मुखीकुर्वत् वर्तते। एतत् पान्थाह्वानं वर्तते - टी.बी.-सम्बद्धरोगः यश्च क्षयरोगः अपि कथ्यते । भारतेन सङ्कल्पः कृतः वर्तते यत् पञ्‍चविंशत्यधिकद्विसहस्र-
तमवर्षं यावत् क्षयमुक्तभारतं भवेत्। लक्ष्यमेतत् अत्यन्तं महत् वर्तते। कश्‍चन कालः आसीत् यदा क्षय-इत्यस्य ज्ञानानन्तरं कुटुम्बजनाः एव दूरे तिष्ठन्ति स्म, परन्तु अद्यतनः समयः एतादृशः वर्तते यत् क्षयरोगिणं
कुटुम्बसदस्यं कृत्वा तस्य साहाय्यं क्रियते। एतं क्षयरोगं समूलं समापयितुं निक्षयमित्राणि एतत् अभियानं स्वीकृतवन्तः सन्ति। देशे महत्या सङ्ख्यया विभिन्‍नाः सामाजिक्यः संस्थाः निक्षयमित्राणि जातानि सन्ति। ग्रामेषु ,पञ्‍चायत-इत्येतेषु स्थलेषु, सहस्रशः जनाः स्वयं समागत्य क्षय-इत्यस्य समाप्‍तये सम्पोषकाः सञ्‍जाताः सन्ति। नैके बालाः सन्ति ये क्षयरोगिणां साहाय्यार्थम् अग्रे समागताः सन्ति। एषा जनसहभागिता एव अस्य अभियानस्य महत् बलं वर्तते। अनया जनसहभागितया एव अद्य देशे दशलक्षाधिकाः जनाः क्षय-रोगस्य समाप्‍तये सम्पोषकाः 
सञ्‍जाताः सन्ति। ते च एतत् पुण्यकार्यं कृतवन्तः सन्ति । तेषु प्रायशः 
पञ्‍चाशीतिसहस्रं निक्षयमित्राणि सन्ति । मम प्रसन्‍नता वर्तते यत्  देशस्य अनेके सरपञ्‍च-सदस्याः, ग्रामप्रधानाः चापि सङ्कल्पबद्धाः सञ्‍जाताः सन्ति यत् ते स्वस्मिन् ग्रामे क्षयरोगं निश्‍चयेन समापयिष्यन्ति।
           नैनीतालस्य कस्मिंश्‍चित् ग्रामे निक्षयमित्रं श्रीमान् दीकर- सिंहमेवाडीवर्यः क्षयरोगसम्बद्धानां षण्णां रोगिणां सम्पोषकः सञ्‍जातः। एवमेव  किन्नौरस्य कश्‍चित् ग्रामपञ्‍चायतप्रधानः निक्षयमित्रं श्रीमान् ज्ञान-सिंहवर्यः अपि स्वस्मिन्प्रखण्डे क्षयरोगिभ्यः सर्वविधम् आवश्यकसाहाय्यं  कर्तुं संलग्‍नः वर्तते। क्षयमुक्तभारतस्य अस्मिन् अभियाने अस्मदीयाः बालाः, युवानः च पृष्ठतः न वर्तन्ते। हिमाचल-प्रदेशस्य ऊना-जनपदस्य सप्तवर्षीयायाः पुत्र्याः नलिनीसिंहस्य वैशिट्यानि अवलोक्यताम्। पुत्री नलिनी स्वस्य Pocket 
money-इति कोषसम्बद्धेन धनेन क्षयरोगिभ्यः साहाय्यं करोति। मुम्बयीस्थ-गोरेग्रामवास्तव्यः दशवर्षीयः सञ्‍जीवगायकवाडः अपि निक्षयमित्र-रूपेण स्वस्य पञ्‍जीकरणं कृतवान्। सञ्‍जीवः अपि पञ्चानां क्षयरोगिणां 
सम्पोषकः सन् तेषां साहाय्यं करोति। भवन्तः जानन्ति यत् बालाः धनसङ्ग्रह
-गोलकं कियत्प्रीणन्ति ? परन्तु मध्यप्रदेशस्थस्य कटनीजनपदस्य 
त्रयोदशवर्षीया मीनाक्षी, पश्‍चिमबङ्गस्थस्य डायमण्डहार्बरस्य एकादशवर्षीयः बश्‍वरमुखर्जी च उभे अपि भिन्‍नौ बालौ स्तः। एतौ बालौ स्वीयानि 
धनसङ्ग्रहगोलकसम्बद्धानि रूप्यकाणि अपि क्षयमुक्तभारतस्य अस्मिन् 
अभियाने योजितवन्तौ स्तः। एतानि सर्वाण्यपि उदाहरणानि भावुकता-
सम्भरितानि, अत्यन्तं प्रेरकानि चापि सन्ति। अल्पे वयसि महतः विचारवतः एतान् सर्वान्  बालान् अहं हार्दं प्रशंसामि। 
        मम प्रियाः देशवासिनः! अस्माकं भारतवासिनां स्वभावः भवति यत् वयं सर्वदा नूतनानां विचाराणां स्वागताय सिद्धाः भवामः। वयं स्वीयं वस्तु विषयं वा प्रीणीमः किञ्‍च नूतनं वस्तु विषयं वा आत्मसात् अपि कुर्मः । अस्यैव उदाहरणं वर्तते - जापानस्य मियावाकी-प्रविधिः। यदि कस्यचित् क्षेत्रस्य मृत्तिका उर्वरा 
नास्ति त्तर्हि मियावाकी-प्रविधिः तत्-क्षेत्रं पुनरपि उर्वरं कर्तुम् अत्यन्तम् 
उपयुक्तः भवति। मियावाकी-अरण्यं वेगेन प्रसरति। किञ्‍च द्वित्रदशकेषु 
जैवविविधतायाः केन्द्राणि विनिर्मितानि भवन्ति । सम्प्रति अस्य प्रसारः
महता वेगेन भारतस्य विविधेषु क्षेत्रेषु सञ्‍जायते। अस्माकं केरलस्थः 
एकः शिक्षकः श्रीमान् राफीरामनाथवर्यः अनेन प्रविधिना अस्य क्षेत्रस्य चित्राणि एव परिवर्तितवान्। वस्तुतस्तु रामनाथवर्यः स्वीयेभ्यः छात्रेभ्यः प्रकृति-पर्यावरणयोः विषये प्रबोधयितुम् इच्छति स्म। एतदर्थं सः औषधीयोद्यानम्
एव विनिर्मितवान्।तदीयम् औषधीयोद्यानम् अधुना किञ्‍चन जैववैविध्यक्षेत्र-रूपेण विनिर्मितं वर्तते। तदीयया एतया सफलतया तेभ्यः छात्रेभ्यः इतोऽपि सम्प्रेरणा समुपलब्धा। तदनन्तरं राफीवर्यः मियावाकी-प्रविधिना किञ्‍चन लघु अरण्यम् कृतवान्। किञ्‍च एतस्मै नाम कल्पितवान् - ‘विद्यावनम्’ इति। 
एतावत् उत्तमं नाम एकः शिक्षकः एव कल्पयितुं शक्‍नोति - ‘विद्यावनम्’ इति । रामनाथवर्यस्य अस्य विद्यावनस्य लघुस्थले पञ्‍चदशाधिकशतप्रकारकाः पञ्‍चाशदधिकचतुःशतं वृक्षाः आरोपिताः वर्तन्ते। तदीयाः छात्राः अपि  एतेषां संरक्षणे, संवर्धने च तस्य सहयोगं कुर्वन्ति। एतत् उत्तमं स्थलं द्रष्‍टुं समीपस्थानां विद्यालयीयानां बालानां, सामान्यनागरिकाणां च महान् सम्मर्दः सञ्‍जायते। मियावाकी-अरण्यानि कस्मिन्‍नपि स्थले, नगरेषु वा सरलतया संवर्धयितुं शक्यते। कानिचन दिनानि पूर्वमेव अहं गुजराते 
केवड़ियाक्षेत्रस्य एकतानगरे मियावाकी-अरण्यस्य उद्घाटनं कृतवान् आसम् । कच्छे अपि एकाधिकद्विसहस्रतमे वर्षे भूकम्पे आहतानां जनानां स्मृतौ मियावाकीपद्धत्या ‘स्मृतिवनम्’ इति विनिर्मितमस्ति। कच्छसदृशे स्थले अस्य साफल्यम् एतत् द्योतयति यत् कठिनतमे प्राकृतिकपरिवेशे 
अपि एष प्रविधिः कियान् प्रभावी वर्तते। अनेनैव प्रकारेण अम्बाजी-पावागढयोः अपि मियावाकीपद्धत्या वृक्षाः आरोपिताः वर्तन्ते। मया ज्ञातम् यत् लखनऊस्थे अलीगञ्‍जे अपि एकं मियावाकी-उद्यानं सज्‍जीक्रियते।
विगतेषु चतुर्षु वर्षेषु मु्म्बय्यां, तत्पार्श्‍वस्थेषु क्षेत्रेषु च एतादृशानां षष्ठ्यधिकानाम् अरण्यानां सन्दर्भे कार्यं कृतम् अस्ति। सम्प्रति तु एष प्रविधिः सम्पूर्णाय विश्‍वस्मै रोचते। सिङ्गापुर-पेरिस्-आस्ट्रेलिया-मलेशिया-सदृशेषु नैकेषु 
देशेषु अस्य प्रविधेः महता प्रमाणेन उपयोगः सञ्‍जायते। अहं देशवासिभ्यः,
विशेषतया नगरेषु निवसद्भ्‍यः जनेभ्यः साग्रहं कथयामि यत् ते मियावाकी-पद्धतिविषये ज्ञातुम् अवश्यं प्रयतेरन्। अनेन माध्यमेन भवान् स्वीयायाः भूमेः, प्रकृतेः च हरितायै, भरितायै, स्वच्छतायै च  अमूल्यं योगदानं कर्तुं प्रभवन्ति।
            मम प्रियाः देशवासिनः, अद्यत्वे अस्माकं देशे जम्मू-कश्मीरस्य विषये बहुचर्चा भवति। कदाचित् वर्धमानस्य पर्यटनस्य कारणेन, कदाचिच्च ‘जी-विंशतिः’-इत्यस्य प्रकृष्ट-आयोजनानां कारणेन। किंचित्कालपूर्वं मया भवद्भ्यः ‘मन-की-बात’-प्रसारणे उक्तमासीत् यत् कश्मीरस्य ‘नादरूः’, देशात् बहिरपि विदेशिभ्यः बहु रोचते। साम्प्रतं जम्मू-कश्मीरस्य बारामूलाजनपदस्य जनैः अद्भुतकार्यं प्रस्तुतमस्ति। बारामूलाजनपदे कृषिकार्यं तु चिरकालेन सम्पाद्यते, परमत्र दुग्धस्य अभावः वर्तते स्म। बारामूलावास्तव्यैः एतदाह्वानं अवसरत्वेन स्वीकृतम्। अत्र बहुसंख्यजनैः दुग्धोत्पादनम् आरब्धम्। अस्मिन् कार्ये अत्रत्याः महिलाः अग्रे आगताः। यथैका भगिनी इशरत्-नबी अस्ति। इशरतः स्नातिका अस्ति, तया च ‘मीर-सिस्टर्स्-डेयरी-फार्म’-नाम्नी  दुग्धशाला स्थापिता। तस्याः दुग्धशालातः प्रतिदिनं प्रायः सार्ध-शतलीटरमितं दुग्धं विक्रीयते। एवमेव सोपोरनगरतः एकं मित्रं वसीम-अनायतः अस्ति। वसीमः प्रायेण चतुर्विंशतेः पशूनां पालनं करोति, प्रतिदिनं च द्विशताधिक-लीटरमितं दुग्धं विक्रीणाति। अन्यैकः युवकः आबिदहुसैनः अपि दुग्धोत्पादनं करोति। एतेषां कार्यमपि प्रभूतं विकसद् अस्ति। एतादृशानां जनानां परिश्रमेण बारामूलानगरे प्रतिदिनं सार्धपंचलक्ष-लीटरमितं दुग्धोत्पादनं भवति। सम्पूर्णः बारामूलाजनपदः  नूतनायाः श्वेतक्रान्तेः प्रतीकः भवति। विगतसार्धद्वि-त्रिवर्षेषु पञ्चशततः अधिकाः दुग्धशालाः अत्र स्थापिताः। बारामूला-जनपदस्य  दुग्धोद्योगः एतस्य तथ्यस्य साक्ष्यम् अस्ति यदस्माकं देशस्य प्रत्येकं भागः कियान् संभावनापूर्णः अस्ति। कस्यचिदपि क्षेत्रस्य जनानां सामूहिकी इच्छाशक्तिः किञ्चिदपि लक्ष्यं अधिगम्य दर्शयितुं शक्नोति। 
              मम प्रियाः देशवासिनः, अस्मिन्नेव मासे क्रीडाजगता भारतस्य कृते महत् सुवृत्तं समानीतम्। भारतीयदलेन प्रथमवारं ‘महिला-जूनियर-एशिया-कप’-स्पर्धायां विजयं अधिगम्य त्रिरंग-ध्वजस्य वैभवं अभिवर्धितम्। अस्मिन्नेव मासे अस्माकं पुरुष-हॉकीक्रीडकदलेनापि ‘जूनियर-एशिया-चषकः’ विजितः। अनेन सहैव वयमस्याः स्पर्धायाः इतिहासे सर्वाधिकवारं विजेतृदलत्वेनापि संजाताः स्मः। अस्माकं कनिष्ठेन दलेनापि ‘कनिष्ठ-शूटिंग्-विश्वचषक’-क्रीडायां अद्भुतप्रदर्शनं कृतमस्ति। भारतीयक्रीडकदलेन अस्यां स्पर्धायां प्रथमस्थानं अवाप्तम्। अस्यां स्पर्धायां आहत्य स्वर्णपदकेषु प्रतिशतं विंशतिमितं केवलं भारतेन विजितम्। जून-मासे एव ‘एशिया-अण्डर-ट्वेन्टि-एथलेटिक्स-चौम्पियनशिप’-इति स्पर्धा आयोजिता। अस्यां स्पर्धायां भारतं चषकतालिकायां पंचचत्वारिंशत्सु देशेषु, शीर्षस्थ-त्रिषु अन्यतमम् अवर्तत। 
            सखायः, पूर्वम् ईदृशः अपि समयः अवर्तत, यदा वयं अन्ताराष्ट्रियानाम् आयोजनानां विषये जानन्तः आस्म, परं प्रायः तेषु भारतस्य नामोल्लेखः नैव वर्तते स्म। परमद्य अहं केवलं केषाञ्चन विगतसप्ताहानां सफलतानाम् उल्लेखं करोमि, तदाऽपि सूचिः एतावती दीर्घा अस्ति। एतदेव अस्माकं यूनां वास्तविकं बलमस्ति। एतादृश्यः बहव्यः क्रीडाः, स्पर्धाः च सन्ति, यत्र भारतमद्य प्रथमवारं स्वीयां उपस्थितिं ज्ञापयति। यथा दीर्घकूर्दने श्रीशंकर-मुरली पेरिस्-डायमण्ड्-लीग्-सदृश्यां प्रतिष्ठित-स्पर्धायां देशस्य कृते कांस्यपदकं विजितवान्। अस्यां स्पर्धायां भारतस्य एतत् प्रथमपदकम् अस्ति। एतादृशी एवैका सफलता किर्गिस्तानदेशे अस्माकं ‘अण्डर-सैवन्टीन्-वूमन्-रैसलिंग’-क्रीडकदलेनापि ख्यापिताऽस्ति। अहं देशस्य एतेभ्यः सर्वेभ्यः क्रीडकेभ्यः, तेषाम् अभिभावकेभ्यः, प्रशिक्षकेभ्यश्च तेषां प्रयासानां कृते भूरिशः अभिनन्दनं करोमि।
       सखायः, अन्ताराष्ट्रियेषु आयोजनेषु देशस्य एतस्याः सफलतायाः आधारेण  राष्ट्रियस्तरे अस्माकं क्रीडकानां कठोरपरिश्रमः भवति। अद्य देशस्य विभिन्न-राज्येषु नूतनोत्साहेन क्रीडानाम् आयोजनं भवति। एवं हि क्रीडकाः क्रीडनस्य, विजयस्य, पराजयस्य चाधिगमनस्य अवसरान् प्राप्नुवन्ति। यथाऽधुना उत्तरप्रदेशे ‘खेलोइण्डिया’- इति विश्वविद्यालयक्रीडानाम् आयोजनं जातमासीत्। एतदवसरे यूनां मध्ये बहूत्साहः, उत्तापश्च दृष्टिगोचरः जातः। एतासु क्रीडासु अस्माकं युवजनैः एकादश-कीर्तिमानानि पुनः स्थापितानि। एतासां क्रीडानां पदकतालिकायां पंजाब-विश्वविद्यालयः, अमृतसरस्य गुरुनानकदेवविश्व-विद्यालयः, कर्णाटकस्य च जैन-विश्वविद्यालयः प्रथमत्रिस्थानानि प्राप्तवन्तः।
          सखायः, एतादृशीनां स्पर्धानां प्रमुखपक्षः अस्ति यदेताभिः युवक्रीडकानां बहवः प्रेरकप्रसंगाः सम्मुखीभवन्ति। ‘खेलो-इण्डिया’-विश्वविद्यालयक्रीडानां रोइंगस्पर्धायां असमराज्यस्य कॉटन-विश्वविद्यालयस्य अन्यतम-राजकुमारः प्रथमः दिव्यांगक्रीडकः अभवत्, येनास्यां भागः गृहीतः। बरकतुल्लाह्-विश्वविद्यालयस्य निधिपवैया जानुमध्ये गभीरक्षते सत्यपि शॉट्-पुट्-क्रीडायां स्वर्णपदकं विजेतुं समर्थाऽभवत्। सावित्रीबाई-फुले-पुणे-विश्वविद्यालयस्य शुभम्-भण्डारे गतवर्षे पादगुम्फे विकृतिवशात् बेंगलूरुनगरे निराशाम् अवाप्नोत्; परमस्मिन् समये ‘स्टीपलचेस्’-इत्यस्य स्वर्णपदकविजेता संजातः। बर्दवान-विश्वविद्यालयस्य सरस्वतीकुण्डुः आत्मनः कबड्डीदलस्य नायिका अस्ति। असौ अनेकानि कष्टानि लंघयित्वा अत्र सम्प्राप्तास्ति। उत्तमप्रदर्शनकर्तारः बहवः क्रीडकाः ‘टॉप्स’-इति योजनया अपि बहुसाहाय्यं प्राप्नुवन्ति। अस्माकं क्रीडकाः यथाऽधिकं क्रीडिष्यन्ति तथाऽधिकं विकसिताः भविष्यन्ति।                                  
                मम प्रियाः देशवासिनः, जूनमासस्य एकविंशवितमः दिवसोऽपि आगतः एवास्ति। एतद्वारमपि विश्वस्य प्रत्येकं कोणे जनाः औत्सुक्येन अन्ताराष्ट्रिययोगदिवसं प्रतीक्षन्ते । अस्मिन् वर्षे योगदिवसस्य विषयः अस्ति ‘‘योग फॉर वसुधैव कुटुम्बकम्”-इति। अस्य अर्थः अस्ति यत्सम्पूर्णस्य विश्वपरिवारस्य कल्याणाय योगाचरणम्। एषः योगस्य अन्तर्भूतां भावनां व्यंजयति या सर्वेषाम् ऐक्यं करोति, सहानुगमनं च सम्पादयति। यथापूर्वम्, अस्मिन् समयेऽपि देशस्य प्रत्येकं कोणे योगसम्बद्धाः कार्यक्रमाः आयोजयिष्यन्ते।           
                सखायः, अस्मिन् समये अहं न्यूयार्कनगरे संयुक्तराष्ट्रमुख्यालये आयोजिते योगदिवसकार्यक्रमे भागग्रहणस्य अवसरं प्राप्स्यामि। अहं पश्यामि यत् सामाजिकमाध्यमेषु अपि योगदिवसस्य विषये प्रचण्डोत्साहः वर्तते।
             सखायः, अहं भवद्भ्यः सर्वेभ्यः आग्रहं करोमि यद्भवन्तः स्वजीवने योगम् अवश्यं स्वीकुर्वन्तु, एतं च स्वीयायाः दिनचर्यायाः अंगभागं कुर्वन्तु। यदि भवन्तः आसाम्प्रतमपि योगेन सम्बद्धाः नैव सन्ति, तर्हि आगामिनः जूनमासस्य एकविंशतिदिनांकः अस्य संकल्पस्य महानवसरः अस्ति। यद्यपि योगसम्पादने बहूनां संसाधनानां आवश्यकता न भवति, तथापि यदा भवन्तः योगाभ्यासेन संयुक्ताः भविष्यन्ति, तदा जीवने महत्परिवर्तनं अनुभविष्यन्ति।
           मम प्रियाः देशवासिनः, परश्वः, अर्थात् जूनमासस्य विंशत्यां तिथौ ऐतिहासिक्याः रथयात्रायाः दिवसः अस्ति। सम्पूर्णविश्वे रथयात्रायाः अद्वितीयपरिचयः अस्ति। भगवतः जगन्नाथस्य रथयात्रा देशस्य विभिन्नेषु राज्येषु महता औपचारिकतया सम्पाद्यते। ओडिशाराज्यस्य पुरीनगरस्य रथयात्रा तु स्वयमेव अद्भुता भवति। यदाऽहं गुजराते आसम् तदा अमदाबादस्य विशाल-रथयात्रायां भागग्रहणस्य अवसरः प्राप्यते स्म। एतासु रथयात्रासु यथा देशस्य, प्रत्येकं समाजस्य, वर्गस्य च जनाः सहभागिनः भवन्ति, तत् स्वयमेव अनुकरणीयं भवति। एषा हि रथयात्रा आस्थया साकं ‘एकभारतं-श्रेष्ठभारतम्’-इत्यस्य प्रतिबिम्बरूपा अप्यस्ति। अस्मिन् शुभावसरे भवद्भ्यः सर्वेभ्यः मम भूयस्यः शुभकामनाः। अहं कामये यद्भगवान् जगन्नाथः सर्वेभ्यः देशवासिभ्यः सुस्वास्थ्यस्य सुख-समृद्धेः च आशीर्वादं प्रयच्छतु। 
               सखायः, भारतीयपरम्परया संस्कृत्या च सम्बद्धानाम् उत्सवानां चर्चां कुर्वन्नहं देशस्य राजभवनेषु आयोजितानां रोचकाणां कार्यक्रमाणाम् अपि उल्लेखं अवश्यं करिष्यामि। साम्प्रतं देशे राजभवनानाम् अभिज्ञानं सामाजिकैः विकासकार्यैः चापि संजायते। अद्यास्माकं राजभवनानि क्षयरोगमुक्त-भारताभियानस्य, प्राकृतिक-कृषि-सम्बद्धस्य अभियानस्य च ध्वजवाहकानि संजातानि सन्ति। विगते, गुजरात-गोवा-तेलंगाना-महाराष्ट्र-सिक्किम-राज्यानां स्थापनादिवसाः विभिन्नैः राजभवनैः येनोत्साहेन आचरिताः, तत् आत्मन्येव उदाहरणम् वर्तते। एषः अद्भुतः उपक्रमः अस्ति यः ‘एकभारतं-श्रेष्ठभारतम्’-इतिभावं सम्बलयति।
              सखायः, भारतं लोकतन्त्रस्य जननी अस्ति। वयम् आत्मीयान् लोकतान्त्रिकादर्शान् सर्वोपरि मन्यामहे, स्वीयं संविधानं च सर्वोच्चं स्वीकुर्मः। अतः, वयं जूनमासस्य पंचविंशतितमं दिनांकमपि कदापि विस्मर्तुं नैव शक्नुमः। एष एव दिवसः अस्ति, यदा अस्माकं देशे आपत्कालः आरोपितः आसीत्। एषः भारतस्य इतिहासस्य अन्धकारकालः आसीत्। लक्षशः जनाः पूर्णबलेन आपत्कालस्य विरोधं कृतवन्तः। तस्मिन् काले लोकतन्त्रस्य समर्थकाः एतावन्तः पीडिताः आसन्, तेषु ईदृश्यः वेदनाः आपादिताः यत् अद्यापि मम मनः कम्पितं जायते। एतेषु सन्तापेषु आरक्षि-प्रशासनेन प्रदत्तानां दण्डानां विषये अनेकानि पुस्तकानि लिखितानि सन्ति। तदा मयाऽपि ‘संघर्ष-में-गुजरात’-इति पुस्तकस्य लेखनावसरः अवाप्तः। कतिपय-दिनपूर्वम् आपत्कालविषये लिखितम् अन्यत् पुस्तकं मम सम्मुखम् आगतं यस्य शीर्षकं ‘‘टॉर्चर ऑफ पोलिटिकल प्रिज़नर्स इन इण्डिया”- इस्यस्ति। आपत्काले प्रकाशिते अस्मिन् पुस्तके वर्णितं यत् केन प्रकारेण तस्मिन् समये सर्वकारः लोकतन्त्रस्य रक्षकान् प्रति अत्यन्तं क्रूरव्यवहारं कुर्वन् आसीत्। पुस्तकेsस्मिन् बहूनि व्यष्टि-अध्ययनानि, अनेकानि चित्राणि च सन्ति। अहमिच्छामि, यदद्य, यदा वयं स्वतन्त्रतायाः अमृतमहोत्सवम् आचरन्तः स्मः, तदा देशस्य स्वतन्त्रतां मोघीकुर्वन्तः एतादृशाः अपराधाः अपि अवश्यं अवलोकनीयाः। अनेन अद्यतन-यूनां कृते लोकतन्त्रस्य अर्थं महत्त्वं चाऽवगन्तुं सौकर्यं भविष्यति।
            मम प्रियाः देशवासिनः, ‘मन-की-बात’-इति विविध-रंगिणीभिः मुक्ताभिः अलंकृता सुरूपा मालास्ति, यस्यां प्रत्येकं मौक्तिकं स्वतः अद्वितीयम् अमूल्यं चास्ति। अस्य प्रसारणस्य प्रत्येकं प्रकरणं अतीव-सजीवं भवति। अस्मान् समूहभावेन सहैव समाजं प्रति कर्तव्यभावेन सेवाभावनया च आपूरयति। अत्र तेषु सन्दर्भेषु मुक्तचर्चा भवति, येषां विषये पठनस्य श्रवणस्य चाऽवसरः विरलः एव भवति। ‘मन-की-बात’-प्रसारणे वयं प्रायः अनुभवामः यत् कस्यचित् विषयस्य उल्लेखं कृत्वा केन प्रकारेण अनेकैः देशवासिभिः प्रेरणा अवाप्ता। विगते एव क्रमे मया देशस्य प्रसिद्धायाः भारतीयशास्त्रीय-नृत्यांगनायाः आनन्दा-शंकर-जयन्तमहाभागायाः पत्रं प्राप्तम्। स्वीये पत्रे असौ ‘मन-की-बात’-प्रसारणस्य प्रकरण-विशेषस्य सन्दर्भे लिखितवती, यस्मिन् अस्माभिः कथाकथनस्य विषये चर्चा विहिता आसीत्। तस्मिन् प्रसारणे अस्माभिः एतेन विषयेण सम्बद्धानां जनानां प्रतिभा अभिज्ञापिता। ‘मन-की-बात’-प्रसारणेन तेन प्रेरिता भूत्वा आनन्दा-शंकर-जयन्तमहोदया ‘कुट्टी-कहानी’इत्येकस्य कथासंग्रहस्य उपकल्पनं कृतवती। एषः बालकानां कृते विभिन्नभाषाणां कथानां उत्कृष्टः संग्रहः अस्ति। एषः प्रयासः एतेनापि कारणेन श्रेष्ठः अस्ति यदेतेन अस्माकं बालकेषु स्वीयां संस्कृतिं प्रति आसक्तिः गभीरतरा जायते। तया एतासां कथानाम् अनेकानि रुचिकराणि चलच्चित्राणि अपि आत्मनः यूट्यूब्-चैनल्-माध्यमेन प्रसारितानि सन्ति। अहम् आनन्दा-शंकर-जयन्तमहोदयायाः एतस्य प्रयासस्य विशेषचर्चां कृतवान् यतोहि एतद्-दृष्ट्वा अहमपि बहुप्रसन्नः अभवम् यत्कथं देशवासिनां सत्कर्माणि अन्येभ्यः कृतेsपि   प्रेरणास्पदानि भवन्ति। एतेन सुबहु अधिगम्य तेऽपि स्वीयेन कौशलेन देशस्य समाजस्य च कृते किमपि श्रेष्ठतरं आचरितुं प्रयतन्ते। एषैव हि भारतीयानां समूहशक्तिः अस्ति या देशस्य विकासे नूतनां शक्तिं संचारयति।
              मम प्रियाः देशवासिनः, अस्मिन् समये मया सह ‘मन-की-बात’-इत्यत्र एतावदेव। आगामिनि काले, नूतनविषयैः सह भवद्भिः पुनर्मेलनं भविष्यति। वर्षायाः समयः अस्ति, इतिकृत्वा आत्मनः स्वास्थ्यस्य सम्यगवधानं कुर्वन्तु। संतोलितं खादन्तु, स्वस्थाः च तिष्ठन्तु। आम्‌! योगाभ्यासम् अवश्यं कुर्वन्तु। साम्प्रतम् अनेकेषु विद्यालयेषु ग्रीष्मावकाशाः अपि समाप्ताः जायन्ते। अहं बालान् कथयामि यत् गृहकार्यम् अन्तिमदिनं यावत् लम्बायितं न कुर्वन्तु। कार्यं सम्पादयित्वा निश्चिन्ताः भवन्तु। भूयांसः धन्यवादाः।
                            ***
      [संस्कृतभाषान्तरम् – सर्वश्रीश्रुतिकान्तपाण्डेय-सुधीष्टकुमारमिश्राभ्यां सम्भूय बलदेवानन्दसागरद्वारा]
