एनआईए द्वारा केरलतः गृहीतः पीएफआई- मुख्यप्रशिक्षकः, सदस्येभ्यः शस्त्रप्रशिक्षणं ददाति स्म।
प्रतिबन्धितसंस्थायाः पोपुलर फ्रन्ट ओफ इण्डिया (पीएफआई) इत्यस्य संदिग्ध: मुख्यप्रशिक्षकः केरलराज्ये स्वगृहात् गृहीतः। एनआइए इत्यनेन सोमवासरे एतत् कार्यं कृतम्। एनआईए-प्रवक्ता अवदत् यत् २०४७ तमे वर्षपर्यन्तं देशे इस्लामिकशासनस्य स्थापनायाः प्रतिबन्धितसङ्गठनस्य षड्यंत्रसम्बद्धे २०२२ तमे वर्षे पंजीकृते प्रकरणे गृहीतः आरोपी जफर भीमन्तविदा वाञ्छितः आसीत्। अयं सदस्येभ्य: अस्त्रशिक्षां यच्छति स्म।

दर्शनस्य समयः न्यूनः भवेत् इति चम्पतरायः उक्तवान् - पञ्चवर्षीयस्य बालकस्य १५-१५ घण्टां यावत् जागरणं न उचितम्।
अयोध्यायां बालरामस्य  प्राणप्रतिष्ठामहोत्सsवस्य अभिषेकानन्तरं रामनगर्यां भक्तानाम् जनाप्लाव: निरन्तरं दृश्यते। विगत २१ दिवसेभ्यः सार्धद्विलक्षं भक्ताः प्रतिदिनं बालरामस्य दर्शनार्थमागच्छन्ति। प्रातः ६:३० वादनतः रात्रौ १० वादनपर्यन्तं निरन्तरं मन्दिरम् उद्घाटितं भवति। बाल: राम: किञ्चिदपि विश्रामं न प्राप्नोति। राममन्दिरन्यासस्य महासचिवः चम्पत रायः अयोध्यायां जनसमूहस्य विषये उक्तवान् यत् बालरामस्य १५ घण्टां यावत् जागरणं न उचितम्। पञ्चवर्षीयः बालकः अपि विश्रामं प्राप्नुयात्।

अरविन्द-केजरीवालः भगवन्त-मान: च अयोध्यायां सपरिवारं रामदर्शनं कृतवन्तौ।
नवदेहल्या: मुख्यमन्त्री आम आदमी पार्टी समन्वयकः अरविन्द केजरीवालः पञ्जाबस्य मुख्यमन्त्री च सोमवासरे रामदर्शनार्थं अयोध्यानगरं प्राप्तवन्तौ। उभौ मुख्यमन्त्रिणौ स्वपरिवारेण सह राममन्दिरं प्राप्तवन्तौ। अरविन्द केजरीवालः २२ जनवरी दिनाङ्के अयोध्यायां राममन्दिरस्य प्राणप्रतिष्ठासमारोहे आमन्त्रितः आसीत् किन्तु सः स्वमातापितरौ, पत्न्या, बालकैः च सह मन्दिरं गन्तुम् इच्छति स्म इति अवदत्।